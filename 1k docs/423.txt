<DOC>
<DOCNO> 423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/son/sonspo12.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen'de Mirsad süresiz kadro dışı 
</HEADLINE>
<TEXT>

     Efes Pilsen Kulübü, disiplinsiz davranışlarda bulunduğu gerekçesiyle Mirsad Türkcan'ı süresiz kadro dışı bırakırken, 300 bin dolar da para cezası verdi. 
     Lacivert-beyazlı yönetim kurulu, Suprolig'de geçen hafta oynanan Efes Pilsen-Partizan Belgrad maçı sonrasında kamuoyuna da yansıyan olaylarla ilgili olarak, Mirsad Türkcan'ın durumunun görüşüldüğü bir toplantı yaptı. 
     Kulüpten yapılan yazılı açıklamada, Mirsad'ın süresiz kadro dışı bırakıldığı ve 300 bin dolar para cezasına çarptırıldığı vurgulanarak, para cezasının kendisine yapılacak tebligattan itibaren 10 gün içinde kulübe ödenmesi istendi. Aksi halde cezanın muhatabının kulüp nezdinde doğmuş ve doğabilecek her türlü hak ve alacaklarından mahsup edilebileceğine değinilen açıklamada, kulüpçe zorunlu görüldüğü taktirde, alacağın yasal yollardan tahsili için gereğinin yapılmasına oy birliğiyle karar verildiği bildirildi. Açıklamada ayrıca, Mirsad'ın konu olan tutum ve davranışlarını yetkililerin tüm ikazlarına rağmen ısrarla devam ettirdiği ifade edilerek, ''Bunların giderek ağırlaşarak tekerrür ettiği, takımla birlikte antrenman, maç vb. faaliyetlerde bulunmaya engel düzeye ulaştığı tespit edilmiştir'' denildi. 




</TEXT>
</DOC>
