<DOC>
<DOCNO> 299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/guncel/gun06.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
"Liderimiz maskeliydi" 
</HEADLINE>
<TEXT>

     VEYSİ ŞAHİN İstanbul 

     Gaziosmanpaşa'da iki polisin şehit edildiği Çevik Kuvvet otobüsüne yönelik saldırıyı gerçekleştiren teröristlerin sorguda, "Amacımız silahla saldırıp otobüsü durdurmak, ardından el bombalarıyla havaya uçurmaktı. Otobüs durmayınca bunu yapamadık" dedikleri bildirildi. Polis, saldırıyı yönlendiren ve ekibiyle dahi yüzünü maskeyle gizleyerek görüştüğü belirlenen tim komutanını arıyor. 
     Gazi Mahallesi'nde iki polisin şehit düşmesi, 12 polisin de yaralanmasıyla sonuçlanan kanlı pusuyla ilgili gözaltına alınan yasadışı TKP - ML TİKKO örgütü üyesi üç militanının sorgusu sürüyor. Eylemi gerçekleştiren dört kişilik ölüm timinin komutanı ile ekibe yardım ve yataklık eden üç kişinin aranmasına devam edilirken yakalanan militanların sorgularında, eylemin korkunç detayları da ortaya çıktı. 
     
Maskeli tim komutanı      Haseki Hastanesi'ne dün götürülerek sağlık kontrolleri yapılan üç militandan Şerafettin Yer, eylemle ilgisi bulunmadığını öne sürerken olayda gözcülük yapan Erbil Kızıl ile tetikçilerden Hasan Karakaş sahte kimlikli Zeynel Karakaş, saldırının ayrıntılarını sorguda anlattı. 
     Eylem timinin dört kişiden oluştuğunu belirten militanlar, tim komutanını tanımadıklarını iddia ettiler. Eylemi yapmak için kırsal kesimden İstanbul'a geldikleri kaydedilen militanlar, örgütün Doğu Anadolu Ordu Komutanlığı'na DAOK bağlı olduklarını itiraf ettiler. 
     Tim komutanının kendileriyle görüşürken ve saldırısı sırasında bile maske taktığını vurgulayan militanlar, bu yüzden kendisini tanımadıklarını ve kim olduğunu da bilmediklerini iddia ettiler. 
     
Bombaları atamadılar      Otobüsü el bombalarıyla havaya uçurmayı planladıklarını dile getiren iki militan, ifadelerinde şunları söyledi 
     "Otomatik silahlarla ateş açıp otobüsün durmasını sağlayacaktık. Ardından da el bombalarını atarak otobüsü içindekilerle birlikte havaya uçurucaktık. Ancak otobüs ilk saldırıdan sonra durmayıp yola devam etti ve ileride durdu. Otobüsten inen birkaç polis çevreye ateş açınca olay yerinden kaçmak zorunda kaldık." 
     
'Trafik ekibine saldırdık'      Yakalanan militanların, çoğu banka ve otomatik para çekme makinası ATM olmak üzere 19 ayrı ayrı eylemin failleri oldukları belirlendi. Yirminci eylem olarak Çevik Kuvvet otobüsüne saldıran militanların, Okmeydanı'nda trafik ekibine ise hergün o bölgeden geçen Çevik Kuvvet otobüsü geçmeyince saldırmak zorunda kaldıklarını itiraf ettikleri bildirildi. 
     


 GÜNCEL 






















</TEXT>
</DOC>
