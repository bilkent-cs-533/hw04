<DOC>
<DOCNO> 61 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/yasam/yas05.html </URL>
<DATE> 2001/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsızlar Noel’de tatil yapmadı 
</HEADLINE>
<TEXT>

Milano’da Noel akşamı bir bankadan 1 milyon euro çalındı 
     DIŞ HABERLER SERVİSİ 

     İtalya’nın Milano kentinde Noel tatilini fırsat bilen dört kişi, Avrupa Birliği para birimi euronun 1 Ocak 2002’de resmi olarak tedavüle girmesinden bir hafta önce gerçekleştirdikleri soygunda Cariplo Intesa Bankası’ndan 1 milyon euro yaklaşık 1.3 trilyon lira çaldı. 
     Çatıdan girip alarmı devre dışı bırakan soyguncular, bankanın arka girişindeki demir kapıyı söktüler. Euroların bulunduğu odaya da duvara balyozlarla delik açarak giren soyguncular, 1 milyon euroyla beraber, şahsi güvenlik kasalarındaki mücevher ve değerli eşyaları alıp kayıplara karıştılar. Soygunun gerçekleştiği 26 Aralık akşamı saat 22.00’de bankada alarmın çalması sonucu bankaya gelen polislerin hiçbir şeyden şüphelenmeden, yanlış alarm sanarak geri dönmesi ise soygunda göze çarpan önemli bir ayrıntı. "En büyük euro soygunu" olarak tarihe geçen soygun Noel tatili dolayısıyla 24 Aralık’ta kapatılan bankanın çarşamba günü açılmasıyla fark edildi. Polis, suçlularla ilgili iz bulamadı. 
     



 YAŞAM 


















</TEXT>
</DOC>
