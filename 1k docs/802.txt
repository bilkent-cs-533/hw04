<DOC>
<DOCNO> 802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/son/sontur27.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylemci polislere beş yıl istendi 
</HEADLINE>
<TEXT>

     Gaziosmanpaşa'da iki meslektaşlarının şehit olduğu silahlı saldırıdan sonra toplu yürüyüş yapan Çevik Kuvvet Şube Müdürlüğü'nde görevli bin 799 polis memurundan, ifadeleri alınan yaklaşık 500'ü hakkında, 2911 sayılı Toplantı ve Gösteri Yürüyüşleri Kanunu'na muhalefet suçundan, beş yıla kadar hapis cezası istemiyle iddianame hazırlandı. 
     12 Aralık'ta Bayrampaşa'dan İstanbul Valiliği'ne, oradan da Emniyet Müdürlüğü'ne yürüdükleri tespit edilen polis memurlarından yaklaşık 500'ü, soruşturmanın yürütüldüğü Fatih Cumhuriyet Başsavcılığı'ndaki altı savcıya ifade verdi. Sayının fazla olması nedeniyle sanık polisler hakkındaki davaların bölüm bölüm açılması kararlaştırıldı ve dinlenen ilk grup hakkında iddianame hazırlandı. Ancak iddianamenin henüz imzalanmadığı, 8 Ocak'ta imzalanarak davanın açılacağı öğrenildi. 
     İddianamede polislerin, "2911 sayılı Toplantı ve Gösteri Yürüyüşleri Hakkındaki Kanun'un 33 a bendine muhalefet" suçundan beşer yıla kadar hapis cezasına çarptırılmaları talep ediliyor. 
     Bu arada, ifade veren polislerden büyük bölümünün, herhangi bir yasadışı eylem yapmayı düşünmediklerini, amaçlarının şehit meslektaşlarının cenaze törenine katılmak olduğunu savundukları öğrenildi. Bazı polis memurlarının da, suçlamayı kabul ederek, yasadışı gösteriye katıldıklarını itiraf ettikleri bildirildi. 




</TEXT>
</DOC>
