<DOC>
<DOCNO> 9 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/ekonomi/eko04.html </URL>
<DATE> 2001/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa son çeyrekte kurtardı 
</HEADLINE>
<TEXT>

Cumhuriyet tarihinin en büyük krizlerinden biri yaşanan 2001’de, dolar yüzde 115 prim yaptı. Borsa ise son üç aydaki atakla TL bazında yüzde 46 kazandırırken, dolar bazında yüzde 31.9 zarar ettirdi 
     ORHAN TEKEOĞLU 

     Türkiye 2001’de tarihinin en büyük ikinci krizini yaşadı. Şubat ayındaki devalüasyon para ve sermaye piyasalarında büyük yaralar açtı. Döviz ve altın getirisi rekor seviyeye ulaştı. 
     17 Ocak 2000’de başlayıp 8 Ekim 2001’e kadar geçen sürede yüzde 88 ile tarihinin en büyük düşüşünü yaşadıktan sonra son üç ayda toparlanma eğilime giren borsa, yılı TL bazında yüzde 46.04’lük artışla 13.782 puandan kapattı. Şubat ayında yaşanan devalüasyonla endeks dolar bazında yüzde 31.01 düştü. 
     Şubatta siyasi krizle patlak veren sorunlar, anında mali piyasalara yansıdı. MGK’da 19 Şubat’ta Cumhurbaşkanı Ahmet Necdet Sezer ile Başbakan Bülent Ecevit arasında yaşanan gerginlik, krizlerin başlangıcı oldu. 
     
     Devalüasyon vurdu 
     Borsa yüzde 14.62 düşerken faizler yüzde 760’a yükseldi. Ardından 21 Şubat’taki yüksek oranlı devalüasyonla borsa yüzde 18.11 daha düştü ve bono faizleri de yüzde 7 bin 500’e fırladı. Bu arada dolar 1 milyon lirayı aştı. 
     Mayıs başında Telekom’da sağlanan uzlaşmayla borsa 12.839 puana kadar çıktı. Ancak 11 Eylül’de ABD’ye yapılan saldırılardan sonra tüm dünyada olduğu gibi İMKB’de de büyük kayıplar yaşandı. ABD’nin Afganistan’a yönelik harekatı nedeniyle dolar 1 milyon 660 bin liraya kadar çıkarken, borsa borsa ise 7.306 puana kadar indi. Ekim ayının son haftasında IMF’den ek kaynak geleceğine ilişkin açıklamalarla birlikte, dolar ve faiz düşüşe geçerken, borsa çıkışa başladı. 
     
     Endeks son üç ayda çıktı 
     Bu arada reel sektöre destek paketi ve Standard and Poors’un Türkiye’nin görünümünü negatiften durağana çevirmesi borsaya moral pompaladı. Endeks yıl sonunda 13.938’e kadar yükselerek 14 ay öncesinde bulunduğu 14.000 puana yaklaşmış oldu. Bu yıl borsada en yüksek oranlı artışlar yüzde 101.10 ile gıda ve içecek sektörüne dahil olan hisselerde gerçekleşti. 
     
     Derviş bonosu kazandırdı 
     2001 en çok bono, döviz ve altın yatırımcısına yaradı. 21 Mart’ta Derviş bonosunu alanların ve vadesi bittikten sonra tekrar bonoda değerlendirenlerin kazancı yüzde 186 oldu. Dolar yüzde 115, mark yüzde 103 ve Cumhuriyet Altını da yüzde 120 kazandırdı. Üçer aylık mevduatta değerlendirilen kazanç ise yüzde 95 olarak gerçekleşti. 
     



 EKONOMİ 


















</TEXT>
</DOC>
