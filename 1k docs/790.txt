<DOC>
<DOCNO> 790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/son/sontur15.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökçek "FP kapatılmazsa mutlaka kongre isteyeceğiz" 
</HEADLINE>
<TEXT>

     Melih Gökçek, FP’deki yenilikçi hareketin içinde olduğunu belirterek, "Bu hareket içinde yerimin nerede olduğu önemli değil. Altta veya üstte fark etmez" dedi. 
     Ankara Büyükşehir Belediye Başkanı Melih Gökçek, "Ortak Kart" olarak adlandırılan, ücretsiz transferli bilet sistemini uygulamalı olarak basın mensuplarına tanıttı. Bir biniş hakkıyla 45 dakikada 3 değişik toplu taşım aracına binme imkanı veren sistemi BELPA tesislerinde basına tanıtan Gökçek, burada gazetecilerin sorularını da yanıtladı. 
     Gökçek, FP’de yenilikçi kanadın önde gelen isimlerinden Abdullah Gül ve eski İstanbul Büyükşehir Belediye Başkanı Tayyip Erdoğan ile dün akşam Gölbaşı Patalya oteldeki yaptıkları yemekli toplantıyla ilgili soruları yanıtladı. 
     Melih Gökçek, isteklerinin partinin kapatılmaması olduğunu belirterek, FP’nin kapatılmaması durumunda gidilebilecek yeni bir oluşumu, anlayışı tartıştıklarını söyledi. İktidarın halka beklediğini vermediğini, "iktidarın döküldüğünü" belirten Gökçek, şunları kaydetti 
     "İktidar dökülüyor ancak muhalefetin oyları da artmıyor. Bu siyasi düğümü çözmemiz lazım. Anadolu’yu dolaşarak mesajımızı her tarafa ulaştırmamız gerekiyor. Tayyip Bey’le birlikte bütün Anadolu’yu dolaşarak yeni siyaset anlayışımızın anlatılması önerisinde bulunduk. Bunu uygulayacağız. Ben dahil bütün yenilikçiler Anadolu’yu gezecek, halkı dinleyecek." 
     Gökçek, FP’nin kapatılmaması durumunda ise mutlaka kongre isteyeceklerini ifade ederek, yeni siyaset anlayışına uygun düzenlemeyi yapacaklarını ifade etti. İktidara talip olmak için bu düzenlemenin beklendiğini kaydeden Gökçek, "Gelenekçi arkadaşlarımızın, yenilikçilerin partiden ayrılmalarını istemeleri bizi üzüyor" diye konuştu. 
     Ankara Büyükşehir Belediye Başkanı Gökçek, gazetecilerin, "Anadolu gezileriniz Ankara’yı başkansız mı bırakacak" soruları üzerine, "Benim de hafta sonu iznim var. Bu izni Anadolu’da vatandaşlarla geçirmemin ne mahsuru var" yanıtını verdi. Gökçek, genel başkanlığa adaylıkla ilgili sorular üzerine de şunları kaydetti 
     "Ben yenilikçi hareketin içindeyim. Yerimin nerede olduğu önemli değil. Altta veya üstte fark etmez. Genel başkanlık için, Abdüllatif Şener, Vecdi Gönül, Cemil Çiçek, Abdullah Gül, Bülent Arınç gibi arkadaşlarımızın adı geçmişti. Hepsi de genel başkanlığa layık arkadaşlarımızdır, hepsi olabilir. Bu isimler arasında ortaya çıkacak genel başkanın partimizi en yüksek noktaya taşıyacağına inanıyorum." 
     Öte yandan, Ankaray ve Metro sistemindeki eski bilet sisteminin, yarından itibaren iptal edilerek, Ücretsiz Transferli Bilet Sistemi’ne geçilmesi hakkında bilgi veren Gökçek, "Başkent’te ulaşımda bir ilki gerçekleştiriyoruz. Tek bir gidiş ücretiyle 45 dakika içinde 3 araç değiştirilebilecek" dedi. 
     




</TEXT>
</DOC>
