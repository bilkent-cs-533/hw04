<DOC>
<DOCNO> 89 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/son/sondun08.html </URL>
<DATE> 2001/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan Pakistan ile savaşa hazırlanıyor 
</HEADLINE>
<TEXT>

     Hindistan, Pakistan sınırındaki askeri yığınağına takviye yaparken, silah ve mühimmat üretimini de artırdı. 
     Hintli askeri yetkililer, ülkenin doğusunda bulunan Batı Bengal'deki askeri üslerden batı cephesine doğru asker nakledildiğini, sınırdaki zırhlı ve ağır topçu birliklerine takviye yapıldığını belirttiler. 
     Askeri makamlar, ayrıca Racastan, Pencap ve Cammu vilayetlerine topçu birlikleri, ağır malzeme ve asker sevkıyatı için tren talebinde bulunurken, silah ve mühimmat fabrikaları da tüfek, obüs mermisi ile kışlık giyecek ve kar botu üretiminin artırılması talimatı aldı. 
     Askeri yetkililer, ''her türlü tehdide karşı'' Pakistan'ın yakın müttefiki Çin'e ait sınıra yakın Sikkim ve Arunaşal Pradeş bölgelerine de asker kaydırıldığını belirttiler. 
     
     Tac Mahal'a kamuflaj 
     Bu arada Hindistan'ın, Pakistan'ın hava saldırısı yapması korkusuyla Tac Mahal'i kamufle etme hazırlıklarına başladığı bildirildi. 
     Kuzeydeki Agra kenti yetkilileri, 17. yüzyılda yapılan Tac Mahal'i hava saldırılarından korumak için tarihi binanın haki renkle kapanacağını söylediler. 
     Tac Mahal, 40 kilometre uzaktan fark edilebiliyor ve özellikle ayışığında görülebiliyor. 
     Öte yandan Racastan eyaletinde dün sınıra mayın döşeyen 15 asker, mayınların kazayla patlaması yüzünden öldü. Çok sayıda asker de yaralandı. 
     






</TEXT>
</DOC>
