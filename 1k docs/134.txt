<DOC>
<DOCNO> 134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/02/dunya/adun.html </URL>
<DATE> 2001/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman’ın Sevr rüyası 
</HEADLINE>
<TEXT>

Eski Şansölye Helmut Schmidt, Sevr Anlaşması’nı kastederek o zaman bir Kürt devleti kurulmamasının büyük hata olduğunu söyledi 
     MEHMET AKTAN Berlin 

     Almanya’nın eski başbakanlarından sosyal demokrat Helmut Schmidt, Berliner Tagesspiegel adlı gazeteye verdiği demeçte, Türkiye’nin parçalanmasını hedefleyen 10 Ağustos 1920 tarihli Sevr Anlaşması’nı kastederek, bu dönemde Kürtlere bir devlet hakkı verilmemesinin büyük hata olduğunu ifade etti. 
     Berliner Tagesspiegel’deki röportajda, Türkiye’ye, Avrupa Birliği üyeliğine adaylık statüsü verilmesi konusundaki eleştirisini de tekrarlayarak, "Bu büyük bir hataydı. Bu birtakım yanlış beklentilere yol açtı ve çözülmesi daha sonra çok paraya mal olacak birtakım sorunlar doğuracak" dedi. 
     
Kürt devleti      Gazetenin Türkiye’nin AB üyeliğiyle ilgili olarak, "Siz Türkiye’nin hızla artan nüfusu konusunda uyarıda bulunmuştunuz değil mi’’ şeklindeki sorusuna Helmut Schmidt şu yanıtı verdi "Bu konu Türkiye’nin jeostratejik pozisyonundan da önemli bir konu. 
     Türkiye’nin nüfusu yakında 70 milyon olacak ve bunun beşte biri Kürtler. Bu Kürtler burada bizim memleketimizde, Hamburg’un sokaklarında Türklerle çatışıyorlar. Paris yakınındaki antlaşmalarda Kürtlere bir devlet verilmemesi en büyük hatalardan biriydi. Ve şimdi bu problemi biz AB’ye aktarmak zorunda mıyız 
     Helmut Schmidt, bu arada Alman halkını ve geçmişte yabancılarla ilgili politikaları da eleştirerek şöyle dedi "Almanlar, başka ülkelerden rahatça bol miktarda insan getirirken bir hata yaptı. Çünkü Almanların, bu yabancılarla barış içinde bir arada yaşamak ve onlara ev sahipliği yapmak için yeterince hazırlıklı ve eğitilmiş olmadığı ortaya çıktı. Artık biraz frenlere asılmalıyız". 
     


 DÜNYA 













</TEXT>
</DOC>
