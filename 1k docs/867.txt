<DOC>
<DOCNO> 867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/06/spor/spo03.html </URL>
<DATE> 2001/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
EMRE 10 bin metrede tamam’ dedi 
</HEADLINE>
<TEXT>

     HALİL ÖZER 

     Galatasaray, K.Emre ile söz kesti, "Para sonra" dedi. İkinci Başkan Mehmet Cansun, genç futbolcu ile 10 bin metrede üç saat süren görüşme yaptı. Havadaki bu zirvede Emre, birkaç yıl daha takımdan ayrılmak istemediğini söylerken, Cansun da yıldız oyuncuya düşündüğü parayı ödeyecekleri konusunda söz verdi. 
     
     Kriz çözülünce 
     10 bin metredeki pazarlık rastlantı üzerine gerçekleşti. ABD’den dönen Mehmet Cansun, Japonya’dan gelen Emre ile Paris’te karşılaştı. İstanbul’a aktarma ile gidecek olan Cansun ve Emre uçakta yan yana oturup, uzun süre pazarlık yaptılar. Mehmet Cansun bu görüşmede, Emre’ye daha 20 yaşında olduğunu ve Avrupa’da oynamak için zamanı olduğunu söyledi. Yönetimin, yurt dışından gelen teklifler nedeniyle genç futbolcuyla hemen sözleşme yapmak istediği, para krizi çözüldüğü taktirde, Kanarya Adaları’ndaki kampın ardından pazarlığa oturmaya hazırlandığı da ifade edildi. 
     Bu arada iki taraf da dün havalanında yaptıkları açıklamalarda, uçaktaki pazarlığın olumlu geçtiğinin sinyallerini verdi. Cansun "Emre üç ya da dört sene daha bizimle olacak" dedi. Emre de "Sayın Cansun böyle diyorsa, doğrudur" ifadesini kullandı. 
     
     Ödül için para aranıyor 
     UEFA Şampiyonluğundan dolayı ödül yönetmeliğince Galatasaray’a verilecek 4 trilyon 511 milyar lira daha bulunamadı. Kaynak arayışına giren hükümet, Türk Tanıtma Fonu’ndan verilmesi düşünülen 4.5 trilyonu toparlayamadı. Konunun Maliye Bakanı Sümer Oral’ın önünde olduğu, yaşanan ekonomik kriz nedeniyle henüz bu paranın finansmanının sağlanamadığı öğrenildi. 
     
     Ve tatil bitti 
     GALATASARAY sezonun ikinci yarısı için hazırlıklarına bugün başlıyor. 10 günlük tatilin ardından bugün Florya’da buluşacak oyuncular, ilk antrenmana çıkacaklar. Hafta başında Kanarya Adaları’na gidecek Galatasaray, bir haftalık kampın ardından yurda dönerek hazırlıklarına devam edecek. 
     


 SPOR 


























</TEXT>
</DOC>
