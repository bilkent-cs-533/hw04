<DOC>
<DOCNO> 115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/son/sonspo13.html </URL>
<DATE> 2001/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe, Rıza Çalımbay'ın uzaklaştırdığı futbolcuları geri alıyor 
</HEADLINE>
<TEXT>

     Göztepe'de teknik direktör Ümit Kayıhan'ın göreve başlamasıyla hareketlenen sarı-kırmızılı yönetim, Burhan'dan sonra Metin Diyadin ve Ümit İnal ile de anlaşma sağladı. 
     Sezon başında cezalılar arasına giren futbolcularıyla tekrar görüşen yönetim kurulu, kulübün menfaatlerini göz önünde bulundurarak, her iki oyuncuyla da Pazartesi günü sözleşme imzalayacağını açıkladı. 
     Basın sözcüsü Levent Ürkmez, Metin Diyadin'in daha önce alacağına karşılık kulüp gelirlerine temlik koydurduğunun hatırlatılması üzerine, ''Bu konuyu çok tartıştık ama Metin Diyadin ile yine de sözleşme imzalama kararı aldık. Hiçbir sorunumuz yok'' dedi. 
     Ürkmez, şöyle konuştu 
     ''İleride yaşanabilecek sorunları şimdiden göğüslemek için, cezalı futbolcularımızla anlaşma zemini aradık ve bulduk. Burhan'dan sonra Metin Diyadin ve Ümit de Pazartesi günü sözleşme imzalayacak. İkinci yarının çok çekişmeli ve zor geçeceği kesin ve biz de çok güçlü olmak zorundayız. Teknik direktörümüz Ümit Kayıhan'ın da görüşleri doğrultusunda sorunları çözümledik. Kulübümüzün menfaatleri bunu gerektiyordu.'' Takıma takviye konusunda da çalışma yaptıklarını kaydeden Ürkmez, yılbaşından sonra Güney Afrikalı bir santrfor ile Slovenyalı bir orta saha oyuncusu getirteceklerini belirterek, ''Barcik'in durumu da, ülkesinden dönünce netlik kazanacak. Eğer bu oyuncunun sakatlık problemi devam ederse, biz de gereğini yapacağız'' dedi. 
     






</TEXT>
</DOC>
