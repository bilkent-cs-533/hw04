<DOC>
<DOCNO> 719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/yazar/akyol.html </URL>
<DATE> 2001/01/05/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
CHP... 
</HEADLINE>
<TEXT>

     CHP'DE tuhaf bir tartışma var... Bu tartışma CHP geleneğinde nelerin gözden kaçtığını, nelerin abartıldığını, adeta tabulaştırıldığını gösteriyor... 
     Deniz Baykal, odasına Şeyh Edebalı'nın öğütlerini asmış... Bunun için kıyametler kopuyor Laik CHP'de bir "şeyh"in öğütlerine yer verilemezmiş Bu, "Baykal'ın sağa kayması"nın kanıtlarından biriymiş 
     Atatürk, "Türkiye şeyhlerin, meczupların, dedelerin ülkesi olmayacak..." dememiş miydi 
     Baykal "Şeyh Bedreddin de şeyh değil miydi " diyerek şeyh kavramına kakılmamayı tavsiye ediyor. 
     Malum, Şeyh Bedreddin bizim solun 'idol'lerinden biridir... Nazım Hikmet bir "Şeyh Bedreddin Destanı" yazmıştır ya o 'iyi şeyh'tir. 
     
     BİZDE kültür tarihimizin büyük "şeyh"leri ve tarikatların heterojen kültürel zenginlikleri yeni araştırılmaktadır. Fuat Köprülü ve Abdülbaki Gölpınarlı gibi büyük hocalardan sonra, Ahmet Yaşar Ocak'ın "Mülhidler ve Zındıklar" adlı kitabıyla Michel Bamlivet'in "Şeyh Bedreddin" adlı eserleri Tarih Vakfı tarafından yeni yayınlandı. 
     Şeyh Edebalı da, Şeyh Bedreddin de 'heterodoks' sufi ve fakihtirler. Siyasi tavır farkları, konumlarının farklı olmasındandır. Prof. Ocak'a göre, desteklediği Şehzade Musa Çelebi kazansaydı, Bedreddin de isyan etmeyecek, devletteki görevini sürdürecekti. 
     Üstelik Edebalı, Osmanlı'da henüz sosyal ve politik bakımından Alevi ve Sünni farkının oluşmadığı, yaygın inancın "sufi halk İslamı" olduğu bir dönemin simgelerinden biridir. 
     Şeyh Bedreddin'in mürşidi Şeyh Hüseyin Ahlati de Alevi ve Bektaşi irfanının esin kaynaklarından biridir. 
     CHP'de 1970'lerin başında gelişen "Ortanın Solu" hareketinde Ecevit de tarihteki o dönemin "halk İslamı"na atıfta bulunurdu. Bu anlayış, eski "devlet partisi" imajını aşarak Ecevit'in kitlelerle iletişim kurmasında önemli rol oynamıştı, hala da öyledir. 
     "Şeyh" diye, "tarikat" diye silip atmak, tarihe analitik bakmayı engellediği gibi, kültür kaynaklarımızı da daraltır. Tarihe öyle bakınca çağımıza da öyle dar bakarız. 
     
     BUGÜNLERDE Erdal İnönü'nün yeni çıkan "Fikirler ve Eylemler" adlı kitabını okudum. "Tarih, Bilim ve Siyaset Üzerine Konuşmalar"ından oluşuyor. Erdal Bey, kitabında eski Sosyalist İspanyol Başbakanı Gonzales'in 1996'da Sosyalist Enternasyonal'e sunduğu "Proje"yi anlatıyor. Orada Sosyalist Gonzales diyor ki 
     "Ben piyasaları savundum savunmaya devam edeceğim... Globalleşme bugün bir dünya gerçeğidir... Ekonomi yönetiminde, enflasyon kontrolünde sağdakilerle ortak davranış göstermekten korkmayalım..." Sf. 256 
     Tabii 'solcu' görüşleri de var ama sağcılığı da, solculuğu da kompleks haline getirmediği için Gonzales geniş ufuklu bir sosyalistti. Zaten üç defa seçim kazanarak Başbakanlığı döneminde İspanya'ya adeta çağ atlatmıştı. 
     Tarihe bakarken "şeyh" takıntısından kurtulamamakla, çağımıza bakarken eski sağ ve sol takıntılarına sıkışıp kalmak aynı madalyonun iki yüzüdür Dar ufukluluk... CHP, öyle açılım yapamaz. 
     
     





CHP... 


Hapishane üzerine 


Ekonomide 2001 


Ufak tefek üç ameliyat 


Fazilet'te Yenilikçiler'in yol haritası... 


"Hak" ve "yüz" 


Bağırta bağırta iniyor 


Baykal, Ecevit ve Roosevelt 


Matematik öğretmenleri 


Motivasyon .. 


Patlama raporu güven vermiyor 


Kesin karar zamanı... 


Güven tazeleme günü 


Enflasyon ve insaf 


Çiller'in kaygısı 


Bir oğul anasını, bir oğul babasını... 


Ortak çaba gösterin 


İstikrar politikasında ısrar’, reçete’de ayar’ gerek 


Zihnali dosyasında ayak sürüyorlar 


</TEXT>
</DOC>
