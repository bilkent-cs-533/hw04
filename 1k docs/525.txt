<DOC>
<DOCNO> 525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/yasam/yas06a.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan’ın militanlık günleri 
</HEADLINE>
<TEXT>

Almanya’nın en sevilen politikacısı olarak kabul edilen Dışişleri Bakanı Joschka Fischer, gençlik yıllarında anarşik olaylara katıldığını açıkladı 
     FRANKFURT Milliyet 

     Dünyanın en saygın politikacılarından biri olarak kabul edilen Almanya Dışişleri Bakanı Joschka Fischer, gençlik yıllarında militan olarak çeşitli eylemlere katıldığını açıkladı. 
     
Stern’e anlattı      Viyana’da 70’li yıllarda OPEC toplantısına düzenlenen ve üç kişinin ölümüyle sonuçlanan baskının sorumlularından terörist Hans - Joachim Klein ile ilgili davada, 16 Ocak’ta ifade verecek olan Fischer, Alman haftalık haber dergisi "Stern"e yaptığı açıklamada, o yıllarda Frankfurt kentinde polisle giriştiği sokak çatışmalarını anlattı. 
     Fischer, "Evet, ben bir militandım. Evleri işgal eder, bizi çıkarmaya geldiklerinde de sıkı şekilde direnirdik. Taşlar attık, dayak yedik, biz de iyi vurduk" dedi. 
     
Polise yumruk      Dergi, haberiyle birlikte kasketli ve eldivenli Fischer’in, 1973 yılının nisan ayında bir polisi yumruk atarak yere devirirken çekilmiş fotoğrafı da dahil olmak üzere bugüne kadar hiç yayınlanmamış bazı görüntülerini yayınladı. "Polis, Frankfurt’un Bornheim semtinde göstericilere sopalarla saldırmıştı. Ben o zamanlar tek başıma dolaşıyordum ve polise karşı çıktım" diyen Fischer, aşırı solcu gruplara katılmasıyla ilgili olarak da, "Rudi Dutschke’ye ateş edildiği bir dönemdi. O zamanlar Alman demokrasisi, öğrencilerin üzerinde, nasyonal sosyalizmin devam ettiği şeklinde bir intiba bırakıyordu" ifadesini kullandı. 
     


 YAŞAM 

































</TEXT>
</DOC>
