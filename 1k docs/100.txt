<DOC>
<DOCNO> 100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/son/soneko04.html </URL>
<DATE> 2001/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan'lı yılbaşı için vergi denetimi... 
</HEADLINE>
<TEXT>

     Antalya Defterdarlığı, pop starı Tarkan'ın, yılbaşı gecesi Zigana Oteli'nde vereceği konseri için özel vergi denetim ekibi oluşturdu. Defterdarlık, 31 Aralık gecesi, tüm eğlence yerlerinde de vergi denetimi yapacak. 
     Antalya Defterdarı Hasan Yaman A.A muhabirine yaptığı açıklamada, yılbaşı gecesi, Belek, Göynük, Beldibi ve Manavgat'ın Titreyengöl turistik bölgelerinde yer alan tatil köyleri, turistik oteller ve eğlence merkezlerinde vergi denetimi yapılacağını bildirdi. 
     Yılbaşı gecesi özel eğlence düzenleyen otel, tatil köyü ve diğer eğlence yerlerinin, biri vergi denetmeni olmak üzere 3'er kişilik ekipler tarafından denetleneceğini vurgulayan Yaman, denetimin eğlence yerlerinin kapanışına kadar süreceğini kaydetti. 
     Yaman, ünlü pop sanatçısı Tarkan'ın 31 Aralık akşamı Zigana Oteli'nde vereceği konser için de özel ekip görevlendirildiğini ve ekibin konser tamamlanıncaya kadar görev yapacağını söyledi. Hasan Yaman, 72 ülke televizyonlarında canlı yayınlanacak konser için uzman denetçilerin seçildiğini de sözlerine ekledi. 
     Yılbaşı gecesi Tarkan'ı izlemek isteyenler, limitsiz yerli içkili ve konaklamasız kişi başına 200 milyon, 3 gece konaklamalı yılbaşı tatili için ise herşey dahil 580 milyon lira ödeyecek. 
     Topkapı Palace Oteli'nde Emel Sayın ve Aşkın Nur Yengi'li yılbaşı gecesine katılmak isteyenler ise 3 gece 4 gün konaklama dahil, kişi başına 475 milyon lira ödeyecek. Ünlü sanatçılar, konaklamasız kişi başına 100 milyon liraya da izlenebilecek. 
     






</TEXT>
</DOC>
