<DOC>
<DOCNO> 456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/dunya/dun02.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu’da barış umudu 
</HEADLINE>
<TEXT>

ABD Başkanı Clinton, giderayak sunduğu barış planı için Filistin liderinden koşullu evet’ yanıtı aldı 
     WASHİNGTON Milliyet 

     ABD’nin görevde onyedi günü kalan başkanı Bill Clinton, Ortadoğu’da barış için son bir kez daha şansını denerken, İsrail’den sonra Filistin’den de cesaret verici bir yanıt aldı. 
     Arafat’la önceki gün Beyaz Saray’da iki ayrı seans halinde toplam üçbuçuk saat görüşen Clinton, Arap - İsrail barışının çerçevesi için hazırladığı ve İsrail’de yaklaşan erken seçimler öncesinde, başbakanlığı "geçici" sıfatıyla yürüten Ehud Barak’ın kabul ettiği bir dizi öneriyi Arafat’a koşullu olarak benimsetmeyi başardı. 
     ABD yetkililerine göre, Clinton’ın önerileri, Kudüs üzerindeki egemenlik konusunda İsrail’in, Filistinli mültecilerin yurtlarına geri dönüşü konusunda ise Filistin yönetiminin geri adım atması hesabına dayanıyor. Buna göre, İsrail Gazze’nin tümünden ve Batı Şeria’nın büyük bölümünden çekilecek, aynı zamanda Kudüs’ün Arap bölgelerini de Filistin’in egemenliğine bırakacak. Ayrıca Negev Çölü’ndeki İsrail topraklarının bir bölümü de Filistin’e devredilecek. 
     Buna karşılık İsrail’in, mevcut Yahudi yerleşimlerinin büyük bölümünü ayakta tutmasına izin veriliyor, Filistinli mültecilerin geri dönüşü de büyük ölçüde sınırlanıyor. 
     ABD kaynakları Arafat’ın dün Washington’dan ayrılışı öncesinde, bu plana "koşullu olarak evet" dediğini ve ABD Başkanı’nın da İsrail ve Filistin’in görüşlerini yaklaştırmak için yoğun telefon diplomasisine devam kararı aldığını belirtiyorlar. 
     


 DÜNYA 













</TEXT>
</DOC>
