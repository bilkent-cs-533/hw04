<DOC>
<DOCNO> 940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/06/son/sontur15.html </URL>
<DATE> 2001/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenistan'dan gelip Doğubank İşhanı'nı soymuş 
</HEADLINE>
<TEXT>

     Ramazan bayramı tatilinden yararlanarak, Eminönü'ndeki Doğubank İşhanı'ndaki bir işyerinden 15 milyar lira değerinde elektronik eşya hırsızlığı yapan Ermeni uyruklu bir kişi ile çalıntı malları satmaya çalışan 4 kişi yakalandı. 
     Asayiş Şube Müdürlüğü Hırsızlık Büro Amirliği'nden yapılan açıklamaya göre, Doğubank İşhanı'nın birinci katında 123 numarada bulunan bir işyerinden hırsızlık yapıldığı, Ramazan bayramı ve yılbaşı tatilinin sona ermesinin ardından ortaya çıktı. Olayla ilgili yapılan çalışma sonucu Kumkapı'daki bir otelde kalan Ermenistan uyruklu 3 kişi ile otelde çalışan 2 kişi yakalanarak gözlem altına alındı. 
     Yakalanan zanlıların sorgusu sonucu, Ermenistan uyruklulardan Emily Karagözen'in hırsızlık olayını gerçekleştirdiği anlaşıldı. Karagözen'in, bayramın birinci günü Sirkeci'nin sakin olması dolayısıyla Doğubank İşhanı'nın birinci katındaki bir işyerinin camına taş atarak kırdığı, 2 gün keşif yaptıktan sonra ilgilenen kimse olmadığını görünce, gece saatlerinde bu camdan içeri girerek piyasa değeri yaklaşık 15 milyar lira olan 15 adet küçük kamera, 100 adet bu kameralara ait aksesuar ile 2 adet VCD çaldığı ortaya çıktı. 
     Açıklamada, Emily Karagözen'in, daha sonra kendisiyle aynı otelde kalan 2 vatandaşı ve otelde çalışan 2 kişiyle birlikte çalıntı malzemeleri piyasaya sürmeye çalıştığı, bir bölümünü de elden çıkardığı bildirildi. 
     Çalıntı malzemelerin satıldığı işyerlerinden geri alınarak, işyeri sahabine iade edildiği ifade edildi. Bu arada, Emily Karagözen'e, kaldığı otel ve Doğubank İşhanı'nda yer gösterme yaptırıldı. 




</TEXT>
</DOC>
