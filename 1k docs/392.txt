<DOC>
<DOCNO> 392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/son/sondun08.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İran’da yılbaşını kutlayan 262 kişi tutuklandı 
</HEADLINE>
<TEXT>

     İran’ın başkenti Tahran’da, yılbaşını kutlayan, aralarında yabancı uyruklu ve diplomatların da bulunduğu 262 kişi tutuklandı. 
     Dorran e Emruz gazetesinin haberine göre, tutuklananlar arasında Arap diplomatlar, bir İngiliz ve bir Hintli ile 100’den fazla genç kız bulunuyor. 
     Polisin yılbaşı gecesi Tahran’ın kuzeyindeki bir villaya baskın düzenleyerek yılbaşı partisine katılan 262 kişiyi tutukladığını yazan gazetenin haberine göre, İçişleri Bakanlığı’ndan bir yetkili, tutuklamaları doğruladı. 
     Partiye katılanların "tiksindirici görünüşleri olduğunu, Batı kıyafetleri giyip, İslam’a uygun örtünmediklerini" söyleyen yetkili, buna karşın tutuklananlar arasında "hiçbir büyükelçinin" bulunmadığını, bir büyükelçilik mensubu ile bir Arap diplomatik temsilciliğinden bir çalışanın gözaltında olduğunu kaydetti. 
     Gazete, tutuklananların, daha sonra yargı önüne çıkarılmak üzere Tahran’daki Evin Cezaevi’nde bulunduklarını duyururken, İçişleri Bakanlığı yetkilisi, 40 kadar kişinin gözaltında olduğunu, diğerlerinin salıverildiğini söyledi. 
     İran’da "ahlak dışı" olarak nitelenen bu tür partilere katılanlar, birkaç gün gözaltında kalmak, para cezası ödemek veya kırbaç cezasına çarptırılmak gibi yaptırımlarla karşı karşıya kalıyor. 
     Tahran’da Pazartesi gününden bu yana, tutuklananların aileleri başkentin kuzeyindeki karakolların önünde yakınlarından haber alabilmek için bekleşirken, yılbaşı gecesi Tahran’ın kuzeyi dışındaki başka semtlerde de operasyonlar düzenlendiği söylentileri dolaşıyor. 
     




</TEXT>
</DOC>
