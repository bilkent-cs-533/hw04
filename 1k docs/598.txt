<DOC>
<DOCNO> 598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/sonspo06.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli "Şikayeti olmayan oyuncuya seni tedavi edeceğiz diyemeyiz" 
</HEADLINE>
<TEXT>

     Fenerbahçe Teknik Direktörü Mustafa Denizli, Andersson'un yokluğunda alternatif transferi şimdilik düşünmediğini vurgulayarak, ''Andersson'un yokluğunu kendi içimizde bertaraf edeceğiz'' dedi. 
     Denizli, idman sonrasında Samandıra Tesisleri'nde düzenlediği basın toplantısında, Andersson'un sakatlığı ve bu oyuncuya alternatif transfer haberleriyle ilgili açıklamalarda bulundu. 
     İkinci yarı hazırlıklarının iyi başladığını, ancak Andersson'un sakatlığının ortaya çıkmasıyla aynı şekilde devam edemediğini kaydeden Denizli, İsveçli futbolcunun sakatlığının sürpriz bir şekilde ortaya çıktığını ve hiç hesapta olmadığını belirtti. Denizli, ''Bu oyuncunun yokluğunu kendi içimizden bulacağımız alternatiflerle hissetmemeye çalışacağız. Oyuncularım çok istekli ve O'nun yokluğunu aratmayacaklarına inanıyorum'' dedi. 
     Mustafa Denizli, Andersson'un sakatlanmasından sonra oyun sisteminde de değişikliğe gideceklerini kaydederek, sözlerini şöyle sürdürdü 
     'Andersson'un yokluğu takımı elbette olumlu etkilemeyecek. Ancak bunu olumsuzluğa çevirmememk için de herşeyi yapacağız. Oyun sistemimizi değiştirip, yeni bir taktikle sahaya çıkacağız. Fenerbahçe bir ekiptir ve bir oyuncunun eksikliğinin takımı fazla etkilememesi gerekir. Şu anda transfer düşüncemiz yok. Zaten transfer döneminin bitmesine de kısa bir süre kaldı. Hazırlık döneminde zor durumda kalırsak, belki transferi gündeme getiririz. Zaten oyuncularıma inancım olmasaydı, şu anda benden transfer istememi bekleyen yöneticilere talebimi iletirdim.'' 
     Fenerbahçe'nin çok önemli golcü oyuncularının bulunduğunu kaydeden Denizli, yeni sistemin de uygulanmasıyla oyuncularının golcü özelliklerini daha iyi ortaya çıkaracaklarını savundu. 
     Andersson'un Kocaelispor ile yapılan 18. hafta maçı bittikten sonra ayağında sadece yumuşuk doku zedelenmesine bağlı ağrı hissetiğini kaydeden Denizli, bu sakatlıkla ilgili olarak kulüp doktolarının herhangi bir ihmalinin sözkonusu olmadığını savundu. 
     Mustafa Denizli, sağlık şikayeti olmayan futbolcuyu gidip tedavi edemeyeceklerini ifade ederek, şöyle devam etti 
     'Andersson maç sonrasında önemli bir şikayette bulunmadı. Sadece ayağında yumuşak dokularda ağrılar olduğunu söyledi. Zaten ertesi gün de ülkesine gitti. Kendisinin de tereddütü olsaydı, bize söyler ve bu sakatlık film çekilerek hemen anlaşılabillirdi. Şikayeti olmayan bir futbolcuya 'sende sakatlık var' diyemeyiz. Yani burada bir ihmal sözkonusu değil. Şimdi artık bundan sonra O'nun en kısa sürede aramıza dönmesi için tedavisi yapılacak.'' 
     Fenerbahçe Teknik Direktörü Denizli, Trabzonspor ile ipleri koparan ve transfer tekliflerine açık olduğunu kaydeden Oktay'ın transferi için herhangi bir girişimlerinin bulunmadığını açıkladı. ''Oktay gündemimize gelmedi'' diyen Denizli, bu futbolcunun sezon başında kadrolarında bulunduğunu, ancak daha sonra elde olmayan gelişmelerden dolayı transferin gerçekleşmediğini hatırlatarak, şöyle konuştu 
     'Oktay ile ilgili alınmış bir kararımız yok. Bu futbolcunun transferiyle ilgili o zaman bazı pürüzler vardı. Şu anda da pürüzler aynen devam ediyor. Ben 'Oktay'ı istemiyorum' demiyorum. Ancak olmayacak bir transfer için de gündemi işgal etmenin lüzumu yok.'' 
     Ümit takımdan Semih ve Adem'i kamp kadrosuna alacağını da kaydeden Denizli, genç oyunculara güvendiğini ve Andersson'un yokluğunda biraz daha fazla sorumluluk verebileceğini belirtti. 
     Mustafa Denizli, Serhat'ın her zaman forma giyme şansı bulabildiğini kaydederek, ''Daha önce bazı genç oyuncularıma maç içinde skor rahatlığı olduğu zamanlarda forma verme düşüncesindeydim. Ancak şu anda oyuncunun durumunu hissettiğim zaman ona sorumluluk da verebilirim. Genç oyuncuya da çekinmeden forma veririm'' diye konuştu. 
     Fenerbahçe'nin iyi yolda olduğunu belirten Denizli, mevcut kadroya güvendiğini ve en iyi şekilde ligi götüreceklerini söyledi. İkinci yarının ilk yarıdan daha zor olmayacağını anlatan Denizli, ilk yarıda deplasmanlardaki maçlarda genelde zorlandıklarını, ikinci yarıda ise rakip sahalarda daha iyi oynayacaklarına inandıklarını ifade etti. 
     Revivo'nun daha önce ''gizli fıtık'' operasyonu geçirdiğini ve şu anda da adale güçlendirme çalışmaları yaptığını vurgulayan sarı-lacivertli takımın teknik patronu, İsrail'li oyuncunun hafta başından itibaren takımla birlikte çalışmalara başlayacağını kaydetti. 




</TEXT>
</DOC>
