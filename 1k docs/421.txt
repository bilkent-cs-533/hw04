<DOC>
<DOCNO> 421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/son/sonspo10.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Scala "Mehmet takımdan ayrılmayacak" 
</HEADLINE>
<TEXT>

     Beşiktaş Teknik Direktörü Nevio Scala, kaptan Mehmet Özdilek'in takımın oyuncusu olduğunu vurgulayarak, ''Mehmet, takımdan kesinlikle ayrılmayacak'' dedi. 
     Nevio Scala, siyah-beyazlı takımın Fulya Tesisleri'nde yaptığı idman öncesinde düzenlediği basın toplantısında, gazetecilerin kaptan Mehmet ve takımın durumuyla ilgili sorularını yanıtladı. 
     İtalyan çalıştırıcı, kaptan Mehmet ile ilgili çıkan haberlerin asılsız olduğunu savunarak, ''Mehmet konusu sorunu olmayan bir olaydır. Onu oynatıp oynatmama kararını ben alırım. Mehmet'in oynamadığı zamanlarda tabii ki başka biri kaptan olarak sahaya çıkacaktır. Mehmet'i oynatıp oynatmama kararı verirsem, bu teknik nedenlerden kaynaklanacaktır. Ayrıca bazı oyuncuların Antalya kampına götürülmeyeceği haberleri asılsızdır'' diye konuştu. 
     Scala, takımdaki tüm oyuncuların kendisi için aynı olduğunu kaydederek, ''Eğer içlerinden bir tanesi yapması gerekenleri yapmaz, arkadaşlarına ve kulübe saygısız hareketlerde bulunursa, o anda gereken kararı alırım. Kim olursa olsun aynı uygulama gerçekleştirilecektir'' diye konuştu. 
     Ezeli rakipleri Galatasaray ve Fenerbahçe'den 2 puan geride olduklarını hatırlatan Scala, şöyle devam etti 
     'Şampiyon olmak istiyoruz. Liderden 2 puan geride olan bir takımın koşulları, bugünlerde yazılanlara uygun olamaz. Geçen günlerde yazılanların hepsini anlamakta güçlük çektim. Haber yaratmayın. Habere ihtiyacınız olduğunda bana gelin. Size hiçbir zaman gerçek olmayan şeyler söylemedim.'' 
     Scala, takımla ilgili teknik konulardaki tüm kararları kendisinin aldığını söyledi. 
     Sezon başından itibaren bunun böyle olduğunu ifade eden Scala, sözlerini şöyle sürdürdü 
     'Teknik konularda veya soyunma odasındaki her kararı ben alırım. Her zaman bu kararları alırken kulüple ilişki durumunda oldum. Bu durum, takımdan ayrıldığım süreye dek böyle sürecektir. Kulübüm de aldığım kararlar için bana geniş yetkiler verdi.'' 
     İtalyan teknik adam, kararları almada ve uygulamada kendisinin özgür olduğunu kaydederek, ''Bu takım için gerekli olan herşeyi değerlendiririm. Takımı daha iyiye götürmek için her karar uygulanacak. Ancak tüm kararlar benimdir. Yöneticilerle de sürekli biçimde ilişki içindeyiz. Yönetim kuruluna, bana çalışma özgürlüğü verdiği için teşekkür ediyorum'' diye konuştu. 
     Scala, basında çıkan takımda operasyon yapılacağı haberlerine de değinerek, ''Tedavi edilecek birşey varsa, kulüp başkanı Serdar Bilgili ile birlikte yapacağız'' dedi. 
     Sağlık tedavilerinde kullanılan neşterin özel bir alet olduğu hatırlatan Scala, şöyle konuştu 
     'Neşter özel bir alettir. Doktorlar tedavi için kullanıyorlar. Başkanımız da bunu anlatmak için neşter kelimesini kullandı. Takımda tedavi edilecek birşey varsa, başkanımızla birlikte bunu yapacağız. Şu an çok şeyi değerlendirmekteyim. Takımda müdahale edilecek bir durum varsa, buna ben karar vereceğim. Bunun yanında yönetim kurulu önemli kararlar almak isterse ilk öğrenecek kişi benim. Yöneticilerle gelecek programlarla ilgili çok konuştuk. Herhangi bir olaya müdahale edilmesi gerekiyorsa, bunu en uygun zamanda yapacağız. İlk yarı itibariyle bazı değerlendirmeler yapıp, belirli saptamalarda bulunduk. Şampiyon olmak için bütün olumsuzlukları ortadan kaldırmak istiyoruz.'' 
     Scala, idari menajerlik görevine getirilen Sinan Engin'in kendileri için yararlı olacağını belirterek, ''Çünkü Sinan Engin, sorunlarımızı çözmede yardımcı olacak biri'' dedi. Sinan Engin ile dün tanıştığını kaydeden Scala, ''Karşılıklı fikir alışverişinde bulunduk. Zaman geçtikçe daha uyumlu da çalışacağız. Kendisi benim ve kulüp yöneticileri arasında köprü olacak'' diye konuştu. 
     Scala, basın mensuplarının Nouma'nın kaptanlığa getirileceği yolundaki iddialarla ilgili sorusunu ise, ''Nouma'ya kaptanlık vermeyi düşünmedim'' diye yanıtladı. 
     İtalyan teknik adam, kaptanlık konusunda böyle bir karar düşünülmediğini, ancak bunun gelecekte de düşünülmeyeceği anlamına gelmediğini kaydederek, ''Nouma büyük bir oyuncu. Tek sorunu karakter olarak güçlü olması. Aynı zamanda bir takımda lider olacak biri. Ancak öncelikle olumsuzluklarını gidermesi gerekir'' diye konuştu. 
     Scala, basın mensuplarının, ''Kulüp başkanı Serdar Bilgili hakkında ne düşünüyorsunuz '' biçimindeki sorusunu ise şöyle yanıtladı 
     'Başkan Bilgili çok doğru ve genç bir insan. Belki deneyimleri eksik. Ancak benim için çok büyük bir başkan. Dengeli biri. Herhangi bir konuda değişik açılardan her türlü değerlendirmeyi yapabiliyor. Bu, bir başkanda olması gereken bir özelliktir.'' 
     İtalya'da AC Fiorentina takımının teknik direktörlüğünü yapan Fatih Terim'e de değinen Scala, ''Terim'in başarıları beni mutlu ediyor. Kendisine değer veriyorum. Kapasitesinden emindim. Şu an görülüyor ki, kulübü de sözleşmesini uzatacak. Bu da beni daha mutlu edecek'' diyerek sözlerini tamamladı. 




</TEXT>
</DOC>
