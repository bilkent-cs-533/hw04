<DOC>
<DOCNO> 435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/son/sontur10.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara Valisi ve yardımcısı hakkında suç duyurusu 
</HEADLINE>
<TEXT>

     Bazı sivil toplum kuruluşları ve siyasi parti temsilcileri, Ankara Valiliği'nin gönderdiği yazı ile kendilerini tehdit ettiklerini öne sürerek, Vali Yahya Gür ve Yardımcısı İsmail Özdemir hakkında, Yargıtay Cumhuriyet Başsavcılığı'na gönderilmek üzere Ankara Cumhuriyet Başsavcılığı'na suç duyurusunda bulundu. 
     Çağdaş Hukukçular Derneği ÇHD Genel Başkanı avukat Ali Ersin Gür ve HADEP Genel Başkan Yardımcısı Ahmet Turan Demir'in de aralarında bulunduğu grup, Ankara Adliye Sarayı'na gelerek, hazırladıkları suç duyurusu dilekçesini müracaat savcılığına verdi. 
     Avukat Gür, dilekçeyi vermeden önce Adliye önünde yaptığı açıklamada, Ankara Valiliği'nin kendilerine, ''ortada olmayan bir gösteri için tehditkar üslupla yazılmış bir yazı gönderdiğini'' ve bunun için suç duyurusunda bulunduklarını söyledi. 
     Dilekçede, Valiliğin 18 Aralık 2000 tarihinde, sivil toplum kuruluşları ÇHD, İHD ve Halkevleri ile siyasi partiler HADEP, ÖDP, EMEP ve DBP'ye elden bir yazı gönderdiği bildirildi. 
     Yazıda, kuruluşlar ve partilerin 24 Aralık 2000'de Kızılay Meydanı'nda gerçekleştirilecek eyleme katılmamalarının istendiği, katılanlar hakkında gerekli tahkikatın yapılacağının bildirildiği belirtilen dilekçede, Valiliğin, bu ''tasarrufu'' ile var olmayan hayali bir eylem yaratarak dilekçede adı geçen kuruluşları tehdit ederek gözdağı verdiği savunuldu. Dilekçede, ''Valilik öte yandan kendi görev alanı dışında tamamen yargının yetkisi dahilinde bulunan bir konuya müdahale etmiş, görev ve yetkisini kötüye kullanmıştır'' denildi. 
     Dilekçenin sonunda, Ankara Valisi Yahya Gür ve Yardımcısı İsmail Özdemir'den şikayetçi olunduğu ve haklarında gerekli işlemin başlatılması talep edildi. 




</TEXT>
</DOC>
