<DOC>
<DOCNO> 437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/son/sontur12.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizden çıkarılan 8 cesetten 4'ü Pakistanlı 
</HEADLINE>
<TEXT>

     Kemer'deki gemi kazasından sonra denizden çıkarılan 8 cesetten, kimlik tespiti yapılan 4'ünün Pakistanlı olduğu bildirildi. 
     Kemer açıklarında batan gemiden sağ olarak kurtarılan ve Antalya Emniyet Müdürlüğü Asayiş Şube Müdürlüğü'nde bekletilen çoğunluğunu Pakistanlıların oluşturduğu 25 mülteci, denizden çıkarılan 8 cesedin kimliklerinin tespiti için Devlet Hastanesi Morgu'na getirildi. 
     Yolcular, morg önünde çevik kuvvet otobüsünde bekletilirken, burada polis kordonu oluşturuldu. Cesetlerden parçalanmamış olan 4'ünün kimlik tespiti, sağ kurtulan Pakistanlı Şakil Ahmet adlı yolcu tarafından yapıldı. Şakil Ahmet, Cumhuriyet Savcısı'na, cesetlerden 4'ünün Pakistan'ın Cag Mahmut ve Gucrarat şehirlerinden gelen Dişavir Hüseyin, Mukaddes İkbal, Seybi Muhammet ve soyadı belirlenemeyen Seyfullah adlı kişilere ait olduğunu söyledi. 4 erkeğe ait cesetler ise parçalandığı için kimlik tespiti yapılamadı. 
     Cumhuriyet Savcısı Umur Asrav, emniyette bekletilen kişilerin mülteci konumunda bulunduğunu ve bunlarla ilgili durumun soruşturma sonunda aydınlığa kavuşacağını kaydetti. Asrav, kimliği belirlenen cesetlerin, başvuru olması halinde ülkelerine gönderilebileceğini belirtti. 
     Teşhis için morga getirilen mülteciler, bu işlemin tamamlanmasının ardından, yeniden Asayiş Şube Müdürlüğü'ne getirildiler. Polis, şube önünde kordon oluştururken, gazetecilerin çekim yapmasını engelledi. Bu sırada bir gazeteci ile polisler arasında tartaklanmaya varan tartışma yaşandı. Öte yandan, Organize Suçlar Şube Müdürlüğü'nde gözaltında tutulan gemi mürettebatından 7 kişi ile 2 acente görevlisinin sorgulaması sürüyor. 




</TEXT>
</DOC>
