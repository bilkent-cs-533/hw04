<DOC>
<DOCNO> 781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/son/sontur06.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay'ı kongre tarihi karıştırdı 
</HEADLINE>
<TEXT>

     Türkiye Kızılay Derneği'nin 13 Ocak'ta olağanüstü kongreye gideceği şeklinde gazetelere ilan verilirken, Kızılay Genel Başkanı Ertan Gönen, derneğin böyle bir kararı bulunmadığını bildirdi. 
     Gönen, olağanüstü kongre kararına ilişkin ilanı, Kızılay Denetçiler Kurulu Başkanı Günay Aksoy ile Pendik Şube Başkanı Yusuf Tokçu'nun verdiğini ifade ederek, bunun doğru olmadığını söyledi. Kızılay'ın çalışamaz hale getirildiğini söyleyen Gönen, Kızılay'ın olağan kongresinin nisanda gerçekleşeceğini, 2 ay önce olağanüstü bir kongre yapmanın gereksiz olduğunu belirtti. 
     Gönen, olağanüstü kongrenin toplanması için 30 kişiden oluşan Merkez Kurulu üyelerinin tümünün istifa etmesi ya da 40 - 50 kişinin imzasının gerektiğini belirterek, şöyle konuştu 
     "İmzalar toplandı, ancak biz bu imzaların doğru olmadığı gerekçesiyle mahkemeye başvurduk. 'Eğer sıkıntı varsa tüm merkez kurulu üyeleri istifa edelim' dedik ama üyelerin bir bölümü, haklı olarak istifa etmeyeceklerini söylediler. Bu nedenle de olağanüstü kongre şartları oluşmadı." 
     Resmi Gazete'de bir süre önce yayımlanan tüzüğe göre olağanüstü kongrede 10 merkez kurulu üyesinin değişeceğine dikkat çeken Gönen, "Bu 10 üye nisandaki olağan kongrede yine değişecek. İki ay için kongreye gitmek, hem ekonomik açıdan hem de doğu ve güneydoğu bölgesindeki delegelerimizin Ankara'ya ulaşımı açısından büyük sıkıntılara yol açacak. Bu nedenlerle olağanüstü kongre toplantısı yapmak niyetinde değilim" dedi. Gönen, delegelerden olağanüstü kongreye gidilmemesi için 120 faks aldıklarını da ifade ederek, "Bu Kızılay tarihinde görülmemiş bir olay. Bu bir rant kavgası. Denetçiler Kurulu Başkanı Günay Aksoy ve Pendik Şube Başkanı Yusuf Tokçu mahkemede yargılanıyor" diye konuştu. 




</TEXT>
</DOC>
