<DOC>
<DOCNO> 195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/02/spor/yuru.html </URL>
<DATE> 2001/01/02/ </DATE>
<TIME>  </TIME>
<AUTHOR> Ömer Üründül  </AUTHOR>
<HEADLINE>
2001’de de devam 
</HEADLINE>
<TEXT>

     Ömer Üründül 

     Futbolumuzda çok başarılı bir yılı geride bıraktık. Geçen sezon Galatasaray’ın Türk oyuncular ağırlıklı kadrosuyla birbirinden zorlu rakipleri saf dışı bırakarak UEFA Kupasını kazanması, önceden kimsenin tahmin edemeyeceği, kolay kolay inanılmayacak bir olaydı. Ayrıca Milli Takımımız Avrupa Şampiyonası’nda, beraberliğin yetmediği maçta ev sahibini yenerek çeyrek finale çıktı. 
     Tabii işler böyle iyi gidince, bazı futbolcularımız Avrupa’ya transferler yaptılar. Alternatifsiz çağdaş forvet Hakan Şükür, Dünyaca ünlü İnter’e, Alpay da İngiliz liginin istikrarlı ekiplerinden Aston Villa’ya gitti. Tugay, Tayfun ve Arif de diğer yurt dışına çıkan futbolcularımız. En önemli transferi de Fatih Terim yaptı. Avrupa’nın bize bakış açısı ortada. Ayrıca üst düzey futbol endüstrisi İtalya’da, yabancı teknik adamlara hiç rağbet yok. Ama Fatih Terim bileğinin hakkıyla Fiorentina’nın başına geçerek çok önemli ilke imza attı. 
     Futbolumuzdaki başarılar yeni sezonda da devam ediyor. Galatasaray, Real Madrid gibi devi devirerek, Süper Kupa’yı müzesine götürdü. Ardından Şampiyonlar Ligi’nde ikinci tura geçti, yoluna devam ediyor. Milli Takımımız 2002 Dünya Kupası elemelerinde, grubunda, içinde İsveç deplasman beraberliği bulunan yedi puanı cebine koydu. Düştüğü çok zor grupta başarılı olamasa da Beşiktaş, iki ön eleme maçını geçerek Şampiyonlar Ligi’ne katıldı. Bilhassa ikinci elemede Lokomotif Moskova’yı içerde dışarda farklı yenmesi ve Barcelona’yı İstanbul’da üç golle devirmesi küçümsenmemelidir. 
     2001’de de başarılara devam etmek mecburiyetindeyiz. Yurt dışındaki futbol elçilerimize güveniyoruz. Mart ayının sonundan itibaren yedi ay içinde Milli Takımımız’ın kritik maçları var. Galatasaray da şubat ayında bir hafta içinde Deportivo’yla üst üste iki hayati karşılaşmaya çıkacak. En büyük endişemiz Galatasaray’a yapılan haksız ağır eleştirilerin, teknik heyeti ve futbolcuları olumsuz etkilemesi. Kimse bu takımın 1.5 senedir hiç dinlenmeden üç günde bir ağır maç trafiği yaşadığını göz önüne almıyor. Avrupa’nın zorlu liglerinde çok geniş ve kaliteli kadroya sahip güçlü takımlar, Manchester United hariç, genelde inişli çıkışlı grafikler gösteriyorlar. Kendi sahalarında zayıf takımlar karşısında beklenmedik yenilgiler alıyorlar. Real Madrid, İspanya Kupası’nda üçüncü lig takımına elendi bir şey olmuyor da, yorgun Galatasaray çok iyi oynayan Denizlispor’a yenilince ayıp oluyor Anlamak mümkün değil. 
     2001’e maalesef kötü bir haberle girdik. Spor basınının değerli ismi Erol Yaşar Türkalp’ı kaybettik. Camiamıza ve ailesine başsağlığı diliyor ve üzüntülerini paylaşıyorum. 
     


 SPOR 
























</TEXT>
</DOC>
