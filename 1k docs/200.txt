<DOC>
<DOCNO> 200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/02/yasam/yas04.html </URL>
<DATE> 2001/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağaç kaliamına inat pedal çeviriyorlar 
</HEADLINE>
<TEXT>

Yaşları 16 ile 21 arasında değişen 8 Ekvatorlu genç, bisikletleriyle ülke ülke geziyorlar. Amaçları Amozonlar’daki ağaç kesimini önlemek sloganları ise 3 kıtada katliama son’ 
     ÖMER ERBİL İstanbul 

     Yaşları 16 ile 21 arasında değişen 8 Ekvatorlu genç... İsmi pek çok kişi tarafından bilinmeyen bir Güney Amerika ülkesinde yaşıyorlardı... Sonuçta Amazon ormanlarında yaşanan ağaç katliamı hayatları, hikayeleri ve amaçları birbirinden çok farklı olan bu gençleri biraraya getirdi. Bisikletlerine bindiler ve "çevreye duyarlı bir dünya oluşturmak" amacıyla Paris’ten yola çıktılar. Sloganları da belliydi "Üç kıtada ağaç katliamına son " 
     
     Petrol ve karidese hayır 
     Ekvator’un başkenti Kito’nun Pestalozzi Lisesi’nde kurdukları bisiklet kulübünde bir araya gelen gençler, Güney Amerika ülkelerini kapsayan 6 bin kilometrelik bir tur düzenlediler. Bu turda Amazon ormanlarının petrol çıkarma uğruna katledildiğine tanık olurken, karides yetiştirmek uğruna Mangro ağaçlarının kesildiğini gördüler. 
     Her yıl biraz daha yok olan ormanın, bölgenin ekolojik dengesini bozduğu gibi, tüm dünyaya da büyük zarar verdiğini tespit ettiler. Sonunda diğer 3 kıtaya gördükleri aksaklıkları duyurmak için yollara düştüler. Hem de doğaya saygılı bisikletleriyle. 
     
     Avrupa’dan dolaylı destek 
     Grubun lideri aynı zamanda grupubn en yaşlısı’ olan 21 yaşındaki Manu Moine. Ekip kendilerinin karşılaştıkları zorluklardan çok çevre koşulları konusundaki yorumlarını aktarıyor. Ve lider Monie yol boyunca karşılaştıkları çevre sorunları şöyle anlatıyor 
     "Avrupa’da insanlar çevre bilincine sahip. Fabrikalar arıtma tesislerini kurmuş, bacalarda filtre takılmış. Genel olarak korumacı görünüyorlar. Ancak Amazon’un katledilmesine neden olan petrol aramalarına pek karşı çıkmıyorlar. Ormanlar katledilmesin diye bisiklete binmiyorlar. Daha az yakıt da kullanmıyorlar. Karidesi en çok tüketen toplum Avrupa. Yani dolaylı da olsa ağaç katliamına destek veriyorlar." 
     
     TEMA ile görüşme isteği 
     Türkiye’yi hiç tanımadıklarını ancak Yunanistan ve İtalya’da Türkiye hakkında iyi şeyler söylenmediğini belirten Manu Moine, sınır kapısından içeriye girdiklerinden bu yana sıcak bir ilgiyle karşılaştıklarını da dile getirdi. Gençler, Türkiye’deki çevreci sivil toplum örgütleriyle görüşmek istiyorlar. Bu konuda görüşmek istedikleri ilk kuruluş ise TEMA. 
     Moine, tüm bu yolculuk sonucunda çektikleri fotoğraflar ile ekibin anılarını internette açtıkları sitede yayınlayacaklarını söylüyor. 
     
     5 gün daha İstanbul’dalar 
     Paris’ten 18 Eylül’de yola çıkan 8 genç, İtalya ve Yunanistan üzerinden geçip İpsala giriş kapısından Türkiye’ye geçti. İstanbul’a gelene kadar 3 bin 500 kilometre yolu geride bırakan gençlerin başında yaşça en büyükleri Manu Moine var. Ancak en büyük kişinin yaşı 21. Ekip, İstanbul’da 5 gün kaldıktan sonra Bursa üzerinden İzmir, Efes harabeleri ve güney sahilini izleyerek Hatay’dan Suriye’ye geçecek. Daha sonra Ürdün, İsrail ve Mısır’a ulaşılacak. 
     Yolculuk Mısır’ın başkenti Kahire’de son bulacak ve toplam 8 bin kilometre yol katedilecek. 8 kişiden oluşan genç ekip pek çok zorluğa hazırlıklı. Ancak en çok korktukları şey Ortadoğu’daki karışıklık. 
     


 YAŞAM 




























</TEXT>
</DOC>
