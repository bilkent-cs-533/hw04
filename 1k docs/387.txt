<DOC>
<DOCNO> 387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/son/sondun03.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat ve Clinton ikinci kez biraraya geldi 
</HEADLINE>
<TEXT>

     Beyaz Saray'daki son günlerinde Ortadoğu barışına odaklanan ABD Başkanı Bill Clinton, Washington'a davet ettiği Filistin Devlet Başkanı Yaser Arafat ile aynı gün içinde ikinci kez biraraya geldi. 
     İki saat kadar süren ilk görüşmeden birkaç saat sonra, iki lider bir kez daha Beyaz Saray'da Oval Ofis'te biraraya geldi. 
     Beyaz Saray'da 20 Ocak'a kadar kalacak olan Clinton, tüm gücüyle, tarafları barış anlaşmasına ikna edebilmek için uğraşıyor. 
     İkinci görüşmeye, ABD Dışişleri Bakanı Madeleine Albright, Ulusal Güvenlik Danışmanı Sandy Berger ve Merkezi Haberalma Tzeşkilatı CIA Başkanı George Tenet'ın da katıldığı ve Amerikan ekibinin, Arafat'ı ikna etmeye çabaladığı bildirildi. 
     Clinton'ın Ulusal Güvenlik Konseyi Sözcüsü P. J. Crowley, Beyaz Saray'da çok ciddi görüşmelerin yapıldığını söyledi. 
     Bu arada, Beyaz Saray Sözcüsü Jake Siewert, Arafat'ın, Clinton ileyaptığı 2. tur görüşmede, ''şiddet azaltma girişimlerini artıracağını, sorumlu olan kişilerin yakalanacağını ve 'terörle mücadele için' güvenlik işbirliğini yeniden başlatacağını'' söylediğini belirtti. 
     Görüşmede Ortadoğu barışına yönelik herhangi bir ilerleme sağlanamadığını kaydeden Siewert, Clinton'ın, İsrail Başbakanı Ehud Barak ve Arafat ile bugün telefonda görüşmeyi planladığını da kaydetti. 
     Arafat, Washington'a, İsrail ile Filistin arasındaki çatışmalara son vererek bir barış anlaşmasına ulaşmak için Clinton'ın getirdiği önerinin iyice açıklığa kavuşturulması için gelmişti. 
     Clinton'ın önerisinde yer alan bazı konular şöyle 
     'İsrailliler, Batı Şeria'nın büyük kısmını Filistin'e bırakacak, ancak Yahudi yerleşim bölgelerini ve Kudüs'ün Yahudi bölümünün tamamını koruyacak, İsrail-Filistin çatışmaları da bu şekilde sona erecek. 
     Filistinliler, Batı Şeria'nın büyük kısmını, Gazze'nin tamamını ve Kudüs'teki Arapların bulunduğu yerleri alacak. Buna karşılık, Filistinli mültecilerin dönüşü için ısrar etmekten vazgeçecek.'' 
     ABD önerisi, geçen ay Washington'da İsrail ve Filistinli görüşmeciler biraraya geldiğinde gündeme getirilmişti. İsrail, bu öneriyi prensipte kabul ederken, bazı değişiklikler yapılması gerektiğini ifade etmiş, Filistin ise önerinin daha fazla açıklığa kavuşturulması ve ayrıntıların görüşülmesi gereğine işaret etmişti. Arafat, Clinton'ın önerisini onaylarsa, İsrail ile Filistin arasında üst düzey doğrudan görüşmelerin yeniden başlaması ve 3 aydır süren İsrail-Filistin çatışmalarının en azından hafiflemesi bekleniyor. 




</TEXT>
</DOC>
