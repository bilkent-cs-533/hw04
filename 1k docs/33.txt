<DOC>
<DOCNO> 33 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/siyaset/siy05.html </URL>
<DATE> 2001/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Albayraklar bıraktı newline iş yüzde 50 ucuzladı 
</HEADLINE>
<TEXT>

Geçen yıl 15.5 trilyona ihale edilen çöp taşıma işi, bu yıl 8 trilyon liraya yapılacak 
     MEHMET DEMİRKAYA İstanbul 

     İstanbul Büyükşehir Belediyesi'nin birçok yolsuzluk iddiasına konu olan ve bu nedenle İçişleri Bakanlığı müfettişleri tarafından soruşturulan çöp taşıma işini ilk kez, Albayraklar dışında bir firma kazandı. 2001'de muhammen bedeli 15.5 trilyon olarak belirlenen ve yüzde 11 indirimle Albayrak kardeşlerin aldığı ihale, bu kez Ceynak firmasına kaldı. Üstelik 2001'de 15.5 trilyon liralık ihale bedeli 2002 yılı için 8 trilyona indirildi. 
     Büyükşehir Belediyesi İhale Komisyonu, 2002'de Avrupa ve Asya yakası çöp taşıma işini ihale etti. Muhammen bedeli yaklaşık 5 trilyon lira olarak belirlenen Avrupa yakası çöp taşıma ihalesine, Ceynak yüzde 16, Aktif Taşımacılık yüzde 5 indirim teklif etti. Albayrak - Güneş ortaklığı ihaleye indirim teklif etmeyip teşekkür mektubu gönderdi. 
     Muhammen bedeli yaklaşık 3 trilyon lira olarak belirlenen Asya yakası çöp taşıma işine ise Ceynak yüzde 21 indirim teklif etti. Aktif şirketinin yeterlilik alamadığı bu ihalede de Albayrak - Güneş ortaklığı indirim teklifi vermedi. 
     Böylece iki ayrı ihaleyi de Ceynak kazandı. İstanbul Büyükşehir Belediyesi Çevre Koruma Daire Başkanı Mustafa Öztürk, muhammen bedelin 15.5 trilyon liradan 8 trilyon liraya düşmesinin, yeni yolların yapılmasına bağlı olarak araç yıpranma katsayısının düşmesinden kaynaklandığını söyledi. 



 SİYASET 













</TEXT>
</DOC>
