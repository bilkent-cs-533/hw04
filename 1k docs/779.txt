<DOC>
<DOCNO> 779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/son/sontur04.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
F Tipi'ne nakilleri önlemek için başlatılan isyan girişimi sona erdi 
</HEADLINE>
<TEXT>

     Kocaeli Merkez Kapalı Ceza ve Tutukevi'nde, bir grup mahkumun F Tipi Cezaevi'ne nakillerini önlemek için başlatılan kargaşa sona erdi. 
     Organize suç çetesi oluşturmak, cinayet ve gasp suçundan mahkum 1 kişi ile kargaşa çıkarmakta yardımcı olan 3 kişi, güvenlik güçlerinin duruma hakim olmasından sonra nakil araçlarına bindirilerek Kandıra yolu üzerindeki F Tipi Cezaevi'ne nakledildi. 
     Kocaeli Cumhuriyet Başsavcısı Fahri Kasırga, cezaevindeki kargaşa sonrası gazetecilere yaptığı açıklamada, organize suç çetesi oluşturmak, cinayet ve gasp olaylarından ceza alan Müjdat Akhisar adındaki mahkumun, 6 yıl önce cezaevine girerken bilinmeyen bir şekilde yanında bulundurduğu silahla, F Tipi Cezaevi'ne nakledilmeyi engellemek için isyan girişiminde bulunduğunu söyledi. 
     Kendisine 3 mahkumun yardım ettiğini bildiren Kasırga, şöyle konuştu 
     'Bu mahkumlar, 4. koğuşta başlattıkları isyan girişimi sırasında diğer tutuklu ve hükümlüleri de tehdit etmiş. Ben de, güvenlik güçlerinin ardından cezaevine girerek, söz konusu mahkumları ikna etmeye çalıştım. Bunun üzerine sakinleştiği görülen bu 4 mahkum, bir süre sonra yeniden saldırganlaştı. Bunun üzerine zor kullanılarak, Akhisar ve silahı ile arkadaşları ele geçirildi. 4 mahkum, F Tipi Cezaevi'ne nakledildi.'' Fahri Kasırga, operasyon sırasında, güvenlik güçleri ile tutuklu ve hükümlülerden yaralanan kimsenin bulunmadığını da sözlerine ekledi. 




</TEXT>
</DOC>
