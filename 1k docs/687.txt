<DOC>
<DOCNO> 687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/spor/spo04.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İLK HEDEF KUPA 
</HEADLINE>
<TEXT>

Trabzon’un hocası Tekelioğlu, planını anlattı. Ligdeki yedi puan farkın önemli olmadığını söyledi 
     ERGUN ATA 

     SADİ Tekelioğlu, Trabzonspor’un 1967 - 68 sezonuyla başlayan profesyonel döneminin 19. teknik direktörü oldu. Bordo - Mavili takıma yıllarca hocalık yapan Özkan Sümer’in başkanlığında, teknik direktör olmakla çok zor görev üstlendiğini belirten Tekelioğlu, "Futbolu çok iyi bilen ve yaşamını futbolda en iyiyi bulmaya adayan teknik adamlıktan gelme bir başkanı tatmin etmenin zor olduğunu biliyorum. Ama başarmak zorundayım" diye söze başladı. 
     TEKELİOĞLU, ilk olarak Başkan Özkan Sümer ile bundan sonraki ilişkilerinin seyrinin nasıl olacağını sorduk. Dobra yanıtlar aldık "Futbolun içinden gelenlerin teknik adamlara çok büyük katkıları olacağını düşünüyorum. İçinden çıkamadığım durumlarda başkanıma danışacağım. 30 yıllık deneyimiyle Türkiye’de bir çığır açacak ve diğer kulüplerin başına da futbol ile daha çok yoğrulmuş, sorunları bilen spor adamlarının gelmesine vesile olacaktır." 
     Trabzonspor’un, tam kadro olduğunda, iyi bir ekip olduğunu vurgulayan Sadi Tekelioğlu, "Zaman zaman iyi maçlar çıkardığına göre, bu takımın her zaman iyi oynama şansı var" dedi. Yeni hoca, altı ay birlikte olan kadroyla çalışacak olmanın avantajından da söz etti. Oktay’ın kayıp olduğunu söyleyen Tekelioğlu, "En iyi golcülerden biri. Alınabilseydi, çok yararlı olacaktı. En büyük yardımcım, ilk hocalığını yaptığım Hami olacak" ifadesini kullandı. 
     SADİ Tekelioğlu, ilk hedeflerinin Türkiye Kupası olduğunu ekledi. Ve şöyle devam etti "Sadece üç maçla bu kupayı alma şansımız var. Ligde yedi puanlık fark büyük değil. Üzerimizdeki takımlarla yapacağımız maçlar belirleyici faktör olacak. Devre arası programını aynen uygulayacağım. Oyuncuları, yönetim ve teknik kadro değişikliğine motive etmek öncelikli işimiz olacak. Prim sistemini değiştireceğim. Ödül varsa, ceza da olacak." 
     
Yasak kalktı      TRABZONSPOR’da yeni Teknik Direktör Sadi Tekelioğlu dün sabah ilk idmanını yardımcıları İhsan Derelioğlu ve Fethi Türkoğlu ile birlikte yaptırdı. Medyaya konuşma yasağını kaldıran Tekelioğlu, altı aylık mukaveleye de imza attı. Alt yapı antrenörlerinden Hamdi Zivalı, Yalçın Coşkun ve Sabahattin Altıntaş istifa etti. Alt yapının başına eski yardımcı antrenörlerden Turgay Semercioğlu’nun getirileceği, Ahmet Özen’le birlikte çalışacakları bildirildi. 
     
Nesim’e umut      TRABZONSPOR’da Giray Bulak’ın kadro dışı bıraktığı Nesim affediliyor. Başkan Özkan Sümer’in telefonda konuştuğu genç futbolcuya, "Henüz seninle ilgili rapora bakmadım. Çok ağır şeyler yoksa, seni affedebiliriz. Bir an önce Trabzon’a dön ve çalışmalara başla" dedi. Bunun üzerine Nesim apar topar şehre geldi. 
     
İwan gidici      TRABZONSPOR’un Polonyalı transferi İwan Thomacz dün sabah Trabzon’a gelip, idmanlara başladı. Bu futbolcu sözleşme yaptığını, idmana çıkmasının da normal karşılanması gerektiğini söyledi. Ancak Iwan’ın, yedinci yabancı olması ve yönetimin de ilk etapta transferi düşünmemesi nedeniyle geri gönderileceği iddia edildi. 
     


 SPOR 

























</TEXT>
</DOC>
