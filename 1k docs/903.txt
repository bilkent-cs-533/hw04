<DOC>
<DOCNO> 903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/06/yazar/sazak.html </URL>
<DATE> 2001/01/06/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Maestro 
</HEADLINE>
<TEXT>

     ABD yeni yıla, 20 Ocak'ta başkanlığı Clinton'dan devralacak George W. Bush'un "kabine" hazırlıklarıyla girdikten sonra Merkez Bankası'nın faizleri düşürme kararıyla "tatil" havasından hızla uzaklaştı. 
     Kamuoyu şimdi faizlerdeki yarım puanlık indirimin Amerikan ekonomisini tehdit eden durgunluğun aşılmasına ne ölçüde katkı yapacağını tartışıyor. Bush'un henüz başkanlık koltuğuna oturmadan, Alan Greenspan'i ziyaret ederek ortam hazırladığı bu operasyon bir anlamda, seçim kampanyasında verilen sözlerin tutulması ve hızla icraata geçilmesinin de ilk adımı sayılıyor. 
     Bush yönetimi, piyasaları canlandırıp, rant yerine yatırımları özendirmekle orta vadede vergileri düşürmeye yönelecek. 
     İlginçtir. 36 gün süren yargı maratonunun bitiminde başkanlığı kesinleşen Bush, Washington'a gelerek ilk ziyareti Amerikan ekonomisinin "maestro"su diye anılan Merkez Bankası Başkanı Alan Greenspan'e yapmıştı. Greenspan ülkede "istikrar"ın temsilcisi sayılıyor ve 1990'ların ikinci yarısında ekonomide gözlenen patlamanın ardındaki isim olarak biliniyor. Clinton'ın eski Başkan Bush'tan devraldığı Merkez Bankası yönetiminde kimi zaman değişikliğe gitmeyi düşünse bile bunu yapamadığı bir gerçek. "Maestro"nun öyküsü ünlü gazeteci Bob Woodward tarafından kitap bile yapıldı. 
     Bush'un Washington'daki temaslarına Greenspan'den başlamasının ardından, dikkat çekici ikinci buluşması Teksaslı işadamlarıyla oldu. 
     Cumhuriyetçi Başkan'ın ardındaki güçlü sermaye lobisinin yeni kararlarda devrede olduğu gözleniyor. 
     Amerikan TÜSİAD'ıyla yapılan görüşmeler "Bush ekonomisi"ne seçimde kendisini destekleyen petrol, otomobil ve silah şirketlerinin "yön vereceğine" ilişkin spekülasyonlara yol açarken Washington'da Senato yeni dönemin ilk tartışmasına "seçim harcamalarının sınırlandırılması" tasarısından başladı. Bush'un Cumhuriyetçi partiden rakibi olan ve adaylık yarışını kaybeden Senatör McCain, reform tasarısının bir an önce imzalanması çağrısında bulunuyor. 
     Benzer uğraşı Türkiye'de Çiller sürdürüyor. 
     Bush'un kabinesine gelince. 
     Yeni Başkan, "babasının kabinesi"ni kurdu diye tiye alınıyor olsa da, kendi acemiliğini en az hissettirecek bir takımla sahaya çıkıyor, Bush. Kabinede Demokratları kıskandıracak ölçüde "renk" var. Afrika kökenli Amerikalılar, İspanyollar, ailesi Lübnan ve Japonya göçmeni olanlara kadar çeşitli azınlıklardan oluşan "Amerika'ya daha çok benzeyen" bir yönetim işbaşında. Dört kadın bakan görev yapacak. Cumhuriyetçi yönetimde Clinton'la çalışmış, Demokrat bir üye de bulunuyor. 
     Linda Chavez, insan hakları konusunda geçmişte Türkiye'yi Batılı forumlarda hayli sıkıştıran bir isim. Enerji Bakanı Spencer Abraham'ın Ermeni lobisine yakınlığı Bakü - Ceyhan projesinin geleceğini etkileyebilir. Petrol şirketlerinin de isteğiyle yeni dönemde ABD - İran ilişkilerinde sürpriz gelişmeler gözlenebilir. 
     Yeni Başkan'la ve "adamları"yla işimiz kolay olmayacak 
     Baba Bush'un Körfez Savaşı anıları sayesinde Türkiye'nin haritadaki yerini çıkartabilecek durumda olsa da, bu ilgi komşu ülkelere dek uzanmayabilir. 
     Özal bu tür geçiş dönemlerinde Washington ziyaretini programına erken alır, ilişkileri önceden geliştirirdi. Ankara, "nasıl olsa Cumhuriyetçiler bizden, üstelik aramızda stratejik işbirliği var diye kulağının üstüne yatarsa, bu yönetimden çok gol yer " 
     
     





'Öteki Türkiye' 


Şiddet ve TV 


Koca dayağı da reyting kurbanı 


Teleon mağduru 


Gül'den Erbakan'a... 


Rahmi Bey nazara geldi diyenler var 


Hoca'dan Yenilikçiler'e, Asiltürk eliyle... 


Aykırı Siyaset 


Yılın on buluşu 


"Tuna, Polonya'dan henüz geçmiyor " 


YÖK darma duman 


Gazetecilik ve bayram 


Görüşme yerine bütünleşme... 


"Başka yol yok..." 


"Balalayka"nın hüznü... 


Maestro 


Başka dünyalar 


Avşar rekor kırdırttı 


Faiz yüksek ama satış iyiye işaret 


</TEXT>
</DOC>
