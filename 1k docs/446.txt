<DOC>
<DOCNO> 446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/son/sontur21.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet'ten şimdi de Fırtına operasyonu 
</HEADLINE>
<TEXT>

     Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı, 2001 yılının ilk operasyonunu Antalya'da gerçekleştirdi. Akaryakıt kaçakçılığı yapan bir denizcilik şirketine yönelik Antalya, İstanbul ve Ankara'da başlatılan soruşturmada 6 kişi gözaltına alındı. 
     Bir ihbarı değerlendiren Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı, Ray Denizcilik Limitet Şirketi'ni Antalya Emniyet Müdürlüğü ile birlikte takibe aldı. İki ay süren takip sonucu şirketin, yabancı bandıralı gemilere vermek üzere ithal ettiği akaryakıtları Paraşüt operasyonunda olduğu gibi sahte belgelerle iç piyasaya sunduğu saptandı. 
     Merkez kaçakçılık ekipleri ve Antalya polisi, limanlardan sevkedilen tankerleri takibe alarak görüntüledi. İthal edildikten sonra 3. bir ülkeye ihraç edilmiş gibi gösterilen akaryakıt kaçakçılığında sahte belgelerin kullanılarak trilyonlarca lira vergi iadesi alındığı da saptandı. Söz konusu şirketin ucuz ithal ettiği akaryakıtı, yabancı bandıralı gemilere vermiş gibi göstererek maliyetinin bir kaç misline iç piyasaya sundukları ve vergi iadesiyle birlikte vurgunun mali boyutunun 100 trilyon liraya ulaşacağı bildirildi. 
     Emniyet yetkilileri, Ray Denizcilik Şirketi'nin Kemer'de batan mülteci gemisinin sigorta işlemlerini yapması nedeniyle medyaya yansıması üzerine operasyonu öne aldıklarını ve bu kaza nedeniyle de operasyona ''Fırtına'' adını verdikleri kaydedildi. Operasyon kapsamında Antalya, İstanbul ve Ankara'da 6 kişi gözaltına alınırken şirketin evraklarının büyük bölümüne el konulduğu belirtildi. Olayla ilgili 4 kişinin daha arandığı kaydedildi. 




</TEXT>
</DOC>
