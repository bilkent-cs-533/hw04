<DOC>
<DOCNO> 787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/son/sontur12.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşk'ten Savaş'a yanıt "Takdir hakkını kullandı" 
</HEADLINE>
<TEXT>

     Cumhurbaşkanlığı Basın Sözcüsü ve Metin Yalman, "Vural Savaş'ın ataması ile ilgili olarak, Sayın Cumhurbaşkanı takdir hakkını kullanmıştır. Takdir hakkının da tartışması sanıyorum olmamalıdır" dedi. 
     Yalman, dünkü haftalık bilgilendirme toplantısında Savaş'ın Sezer'e veda ziyaretinde bulunmayacağını açıklamasına ilişkin soruya, "Yargıtay Cumhuriyet Başsavcılığı ataması ile ilgili değerlendirmeyi kendisine sormadık. Ama Vural Savaş'ın ataması ile ilgili olarak, Sayın Cumhurbaşkanı takdir hakkını kullanmıştır. Takdir hakkının da tartışması sanıyorum olmamalıdır" diye konuştu. 
     Yalman, Şişli Emniyet Müdürlüğü'ne saldırı başta olmak üzere son dönemdeki olaylara ilişkin Sezer'in değerlendirmesinin sorulması üzerine de şunları söyledi 
     "Cumhurbaşkanı Sezer, bu şiddet olaylarını nefretle kınamıştır. Olay sırasında hayatını kaybeden şehide Allah'tan rahmet, ailesine ve yakınlarına da başsağlığı dilemiştir." 
     Yalman, Yürütme ve Koordinasyon Başkanlığı'na 17 Mayıs - 31 Aralık 2000 tarihleri arasında, 21 bin 261 yazılı başvuru geldiğini, başvurularda ilk sırayı eğitim, öğretim sorunlarının aldığını, bunu sağlık, çalışanların sorunları ile yasa ve yönetmelik düzenlemeleriyle ilgili şikayetlerin izlediğini söyledi. 
     Yalman, Sezer'in aynı tarihler arasında 48 Kanun, 24 Kanun Hükmünde Kararname, 1101 Bakanlar Kurulu Kararı, 31 Bakanlar Kurulu ataması, 204 vekalet tezkeresinin tamamı, 462 müşterek atamanın ise 424'ünü inceleyerek onayladığını belirtti. 
     Sezer'in bu dönem içerisinde 1 kanun, 7 Kanun Hükmünde Kararname, 9 müşterek atama kararnamesini iade ettiğini anlatan Yalman, 22 adet müşterek atamanın halen işlemde bulunduğunu, 7 adet müşterek atamanın da geri alındığını bildirdi. 
     Yalman, yeni yıl resepsiyonunun Çankaya Köşkü'nde 16-17 Ocak tarihlerinde yapılacağını da söyledi. 




</TEXT>
</DOC>
