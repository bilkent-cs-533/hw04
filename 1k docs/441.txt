<DOC>
<DOCNO> 441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/son/sontur16.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağca dosyası hala incelemede 
</HEADLINE>
<TEXT>

     Kartal Cumhuriyet Başsavcısı Hüseyin Boyrazoğlu, Mehmet Ali Ağca'nın şartla salıverilmeye ilişkin yasadan yararlanıp yararlanmayacağına dair dosyanın, Kartal 1. Ağır Ceza Mahkemesi Başkanlığı'ndaki komisyon tarafından incelemeye alındığını söyledi. 
     Konuyla ilgili gazetecilerin sorularını cevaplandıran Boyrazoğlu, yasa kapsamında diğer dosyalarla birlikte resen incelemeye alınan Ağca dosyasının, Pendik Cumhuriyet Savcılığı'nca, o sırada nöbetçi mahkeme olan Kartal 2. Ağır Ceza Mahkemesi'ne gönderildiğini bildirdi. 
     Abdi İpekçi'yi öldürmekten de hükümlü olan Ağca'nın dosyasının incelemeye alındığını öğrenen İpekçi ailesinin avukatı Turgut Kazan'ın, Ağca'nın yasadan yararlanmaması talebiyle Kartal Cumhuriyet Başsavcılığı'na yazılı başvuruda bulunduğunu belirten Boyrazoğlu, kendisinin de bu yazıyı dosyanın ele alındığı Kartal 2. Ağır Ceza Mahkemesi'ne gönderdiğini söyledi. 
     Başsavcı Hüseyin Boyrazoğlu, Kartal 2. Ağır Ceza Mahkemesi'nin Turgut Kazan'ın talebini reddettiğini ve dosyanın bir üst mahkeme niteliğindeki 1. Ağır Ceza Mahkemesi'ne gönderildiğini ifade ederek, şöyle konuştu 
     'Dosya, Kartal 1. Ağır Ceza Mahkemesi Başkanı Nevzat Aygün'ün başkanlığında, 2 hakim ve 1 savcıdan oluşturulan komisyon tarafından incelemeye alınmıştır. Şartla tahliyeyle ilgili tüm dosyalar bu komisyon tarafından incelenecektir. 
     Bugün bazı gazetelerde çıkan 'Ağca'nın tahliyeden yararlanmamasına itirazım olduğu' söz konusu değildir. Zaten böyle bir hakkım da yok... Bu dosya hakkında karar verildiği de söz konusu değildir. Mahkeme, sadece Turgut Kazan'ın başvurusuna olumsuz yanıt vermiştir. Dosyayla ilgili çeşitli kurumlara ve mahkemelere yazışmalar yapılmıştır. Yazışmaların cevabı geldikten sonra dosya üzerinde bir karar verilecektir. Komisyonun vereceği karardan sonra tarafların Yargıtay'a itiraz hakkı doğacaktır. Yargıtay'ın vereceği karar nihai olacaktır.'' 




</TEXT>
</DOC>
