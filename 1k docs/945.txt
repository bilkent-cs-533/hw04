<DOC>
<DOCNO> 945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/07/dunya/dun01.html </URL>
<DATE> 2001/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakü-Ceyhan’a Erivan ortak 
</HEADLINE>
<TEXT>

ABD yönetimi, Ermenistan’ın da hatta eklemlenmesi için düğmeye basıldığını bildirdi. ABD Başkanı ve Dışişleri Bakanı’nın enerji diplomasisi danışmanı Elizabeth Jones şubatta bu amaçla Erivan’a gidiyor 
     YASEMİN ÇONGAR Washington 

     Müstakbel başkan George W. Bush yönetiminin de, Bakü - Ceyhan projesini desteklemeye devam edeceği mesajını vererek Türkiye kamuoyunda bu konuda beliren kaygıları yatıştırmaya çalışan ABD yetkilileri, hatta Ermenistan’ın da bağlanması için düğmeye basıldığını doğruladılar. 
     ABD Başkanı ve Dışişleri Bakanı’nın Hazar Havzası Enerji Diplomasisi konusundaki özel danışmanı Büyükelçi Elizabeth Jones Milliyet’in sorularını yanıtlarken, "Bush ekibine Bakü - Ceyhan projesi konusunda brifing verdik ve olumsuz bir tepki kesinlikle görmedik" dedi. Projenin "Hazar Havzası ülkelerinin egemenliği, bu ülkelerle Türkiye arasındaki işbirliğinin güçlendirilmesi, güvenilir alternatif enerji kaynaklarının yaratılması ve Amerikan enerji yatırımlarının teşviki" olmak üzere ABD’nin dört temel stratejik hedefine hizmet ettiğini anlatan Jones, "Bush ekibi bu stratejik hedefleri paylaşıyor. Kaldı ki, proje ticari olarak güçlü ve ABD desteğini çekse de çekmese de gerçekleşecek" dedi. 
     
     "Erivan’a gidiyorum" 
     Ermeni lobisine yakın olan müstakbel enerji bakanı Spencer Abraham’ın projeyi desteklemesi için "Erivan’ın da devreye sokulmasını isteyeceği" yönündeki tezleri hatırlatmamız üzerine, Bakü - Ceyhan hattının mevcut plandaki gibi Gürcistan üzerinden geçeceğini, bunun alternatifi olmadığını vurgulayan Jones, "Ancak Ermenistan’ı da projeye eklemlemenin yolunu arayacağız. Bunun için gelecek ay Erivan’a gideceğim, onların da hatta bağlanmasının koşullarını görüşeceğim" dedi. 
     Büyükelçi Elizabeth Jones, konuyu kısa süre önce Kazakistan lideri Nursultan Nazarbayev ile görüştüğünü ve kendisinden Kazak petrolünün bir kısmının Bakü - Ceyhan’a aktarılması yönünde olumlu mesaj aldığını da belirtti ve "Şu anda Bakü - Ceyhan’ın kapasitesinin yüzde 80’i kadar petrolü garantiledik, ticari yeşil ışık için sadece 10 milyon ton daha petrol bulmamız lazım. Onu da bulacağız" dedi. 
     
     İran için çok geç 
     Jones, "İran alternatifi mümkün mü" sorumuza ise, "İran ile çalışmaya hemen yarın bile başlasak, yeni bir hattın ihtiyacı karşılayacak süre içinde yetiştirilmesi mümkün değil. Petrol şirketleri, o kadar bekleyemezler. Kaldı ki Akdeniz hattı, Körfez hattına kıyasla büyük bir fiyat üstünlüğüne sahip" yanıtını verdi. 
     


 DÜNYA 













</TEXT>
</DOC>
