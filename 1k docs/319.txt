<DOC>
<DOCNO> 319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/siyaset/asiy.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bahçeli, destek verdiği af yasasını topa tuttu 
</HEADLINE>
<TEXT>
'Af adalete olan güveni zedeler' 
Kısmi ve genel afların, mağdurları haklı olarak kızdırdığını dile getiren Bahçeli, "Sürekli af uygulaması, hukuk devleti ile bağdaştırılamaz" dedi 
     ANKARA Milliyet 

     MHP Grup toplantısında konuşan Devlet Bahçeli, destek verdikleri şartlı salıverme yasasıyla ilgili şaşırtıcı cümleler kullandı. Cumhuriyet tarihi boyunca çıkarılan 42 kısmi ve genel affın, adalet sisteminin ayrılmaz bir parçası haline geldiğini belirten MHP Genel Başkanı ve Başbakan Yardımcısı Devlet Bahçeli, "Bu durumun mağdur insanların haklı tepkisine yol açıyor" dedi. 
     
"Ceza caydırıcı olmaz"      Sağlıklı bir hukuk devleti ile sürekli af uygulamasını bağdaştırmanın olanaksız olduğunu belirten Bahçeli, affın hem adalete güven duygusunu zedelediğini, hem de cezaların caydırıcılık rolünü zayıflatabildiğini de sözlerine ekledi. Bu sözlerin ardından, çıkardıkları yasayı koruma altına alan Başbakan Yardımcısı konuşmasına şöyle devam etti 
     
"Başlangıç teşkil ediyor"      "1998'in ikinci yarısından beri gündemde olan son af düzenlemesi, gerekli hale gelmişti. Bu kanun, Türkiye'de artık bu ve benzeri kanunlara bir daha ihtiyaç duyulmaması ve yeni düzenlemelere başlangıç teşkil etmesi bakımından önemlidir. Çıkan kanun ceza indirimi ve şartla salıverme yöntemini benimsemiştir. Dolayısıyla salıverilen mahkumların yeni bir suç işlememesi için dikkatli davranması sağlanmaya çalışılmıştır." 
     
'F tipi önemli bir fırsat'      Adalete her alanda güven duyulması ve zorunlu adımların hızla atılabilmesi için cezaevlerinin tepeden tırnağa yeniden yapılandırılması gerektiğini söyleyen Bahçeli, F tipi cezaevlerinin bu açıdan önemli bir fırsat olduğunu belirterek sözlerine şöyle devam etti "Suçluların cezalarını çekmesi gereken mekanların, yeni suçların planlandığı ve suçluların yetiştirildiği merkezler haline gelmesi kabul edilemez. Hem kapasite fazlalığı ve mevcut sistemin boşlukları cezaevlerinin terör merkezine dönüşmesine yol açmıştır. Operasyonlar sonucunda tüm milletimizce görülen cezaevi rezaleti, uzun yılların ağır ihmalinin acı bir örneği olmuştur. Bu operasyonlarla birlikte terör örgütlerinin uyguladığı vahşi yöntemlerin her normal insanı ürküten boyutlara ulaştığı gözler önüne serilmiştir." 
     


 SİYASET 













</TEXT>
</DOC>
