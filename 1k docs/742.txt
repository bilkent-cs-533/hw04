<DOC>
<DOCNO> 742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/son/sondun05.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanada'da panter korkusu 
</HEADLINE>
<TEXT>

     Kanada'da son yılların en soğuk kış mevsimi etkisini sürdürürken, yiyecek bulamadıkları için saldırgan hale gelen panterler, yerleşim alanlarında tehlike yaratıyor. 
     Banff kentindeki milli park alanı yakınlarında kayak yapan sporcu Frances Frost, hafta içinde uğradığı panter saldırısı sonucu hayatını kaybetti. Aynı bölgede kayak yapan görgü tanıklarının ihbarı üzerine panter, milli park görevlilerince öldürüldü. 
     Son olarak milli park yakınlarında can kaybına yol açmayan iki panter saldırısı daha olması üzerine, çevrede tedbirlerin arttırıldığı, köpekli devriyelerin sıklaştırıldığı açıklandı. 
     Park yetkilileri, panterlerin bu tür saldırılarına daha önce rastlanmadığını belirtiyorlar. Bölgede yaşayanlara ve çevrede kayak yapanlara sık sık uyarılarda bulunuluyor. Yetkililer, yiyecek mücadelesine giren panterlerin park sınırları dışına çıktığını, parkta ne kadar panter bulunduğunu ise tam olarak bilmediklerini söylüyorlar. 




</TEXT>
</DOC>
