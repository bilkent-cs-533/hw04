<DOC>
<DOCNO> 768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/son/soneko13.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP İzmir İl örgütü de Sabancı boykotuna katıldı 
</HEADLINE>
<TEXT>

     DSP İzmir İl Başkanı Ramazan Gürsoy, ''Bayan Sabancı, Başbakanımız Bülent Ecevit ve DSP Genel Başkan Yardımcımız Rahşan Ecevit hakkında söylediği sözler için özür dileyinceye kadar Sabancı'nın ürettiği, pazarladığı hiçbir ürünü ve hizmeti satın almayacağız'' dedi. 
     Gürsoy, düzenlediği basın toplantısında, Demokratik Sol Parti kültür ve üslubu gereği bugüne kadar Genel Başkan ve Başbakan Bülent Ecevit ve Genel Başkan Yardımcısı Rahşan Ecevit'e yöneltilen eleştirilere sessiz kaldıklarını söyledi. 
     Gelişen sürecin il örgütünü geniş katılımlı cevap hakkı kullanma durumuna getirdiğini ifade eden Gürsoy, şöyle konuştu 
     'Bu eleştirilerin odağında DSP'nin siyasi kimliğine ve liderine kusur bulunamaması, bankalar operasyonu ile bazı sermaye ve çıkar çevrelerinin kovanına çomak sokulması, enflasyon ve faiz politikası ile bugüne değin büyük rantlar elde edip Amerika ve diğer ülkelerde mülk edinenlerin mallarını satma noktasına gelmeleri ve ekonomik politikanın başarıya ulaşmasından endişe duyulmasıdır.'' 
     Partisinin sert üslubu sevmediğini ve kimseye çamur atmadığını kaydeden il başkanı Gürsoy, ''Ancak gelinen nokta bizi cevap verme sürecine taşımıştır. Bu süreçte, Bayan Sabancı, Başbakanımız Bülent Ecevit ve DSP Genel Başkan Yardımcımız Rahşan Ecevit hakkında söylediği sözler için özür dileyinceye kadar Sabancı'nın ürettiği ve pazarladığı hiçbir ürünü ve hizmeti satın almayacağız. Her türlü SA amblemi taşıyan ürüne ambargo uygulayacağız'' dedi. 
     Gürsoy, DSP'nin tüm üyelerinin buna titizlikle uymasını istedi. DSP İzmir Milletvekili Güler Arslan da, Türkan Sabancı'nın Rahşan Ecevit için ''Elinin işiyle erkek işine karışmasın'' sözünü doğru bulmadığını ifade ederek, ''Halka hizmet için kadın erkek ayrımı olmaz. DSP halkın oylarıyla birinci parti olmuştur''dedi. Toplantıya, Bornova Belediye Başkanı Cengiz Bulut ve Balçova Belediye Başkanı Ali İhsan Ülker'in yanı sıra DSP İl ve İlçe yöneticileri ile İl Genel Meclis üyeleri ve çok sayıda partili katıldı. Üyeler, toplantı sonunda, Sabancı ürünü sigaraları kırarak, basın topantısının yapıldığı masaya bıraktılar. 




</TEXT>
</DOC>
