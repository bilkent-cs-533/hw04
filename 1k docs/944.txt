<DOC>
<DOCNO> 944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/07/dunya/adun.html </URL>
<DATE> 2001/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cehennem bombası 
</HEADLINE>
<TEXT>

İngiliz ordusu için geliştirilen termal basınç bombası’ isabet ettiği yerdeki tüm canlıları iç kanamadan öldürüyor, bina ve zırhlı araçları ise dümdüz ediyor 
     NEVSAL ELEVLİ Londra 

     İngilizler küçük bir nükleer bomba gücünde yeni bir konvansiyonel bomba geliştirdi. Sahip olduğu özellikler nedeniyle "Cehennem Silahı" adı verilen termal bomba korkunç yüksek sıcaklıkta ısı ve basınç dalgası oluşturarak karşısına çıkan her şeyi, en kalın zırhları bile ezip eritiyor. 
     Bombanın etki alanı içindeki tanklar, zırhlı araçlar sanki milyonlarca ton ağırlığın altında kalmış gibi yerle bir oluyor, iç organları parçalanan insanlar acılar içinde can veriyor. Yeni bombanın en önemli özelliklerinden biri de omuzdan fırlatılabilmesi. Yani sadece bir asker, küçük bir roketin ucundaki bombayı ateşleyerek kolayca hedefe gönderebiliyor. 
     
     Öteki adı Şeytan’ın çomağı’ 
     BBC’nin haberine göre, İngiliz Savunma Bakanlığı uzmanları, ilk olarak Ruslar tarafından Afganistan’da daha sonra da Çeçenistan’da kullanılan termal bombayı daha da geliştirmeyi başardı. Neden olduğu tahrip yüzünden Afgan mücahitler ilk Rus termal bombasına "Şeytan’ın çomağı" adını vermişti. Termal bombanın İngiliz versiyonu patlatıldığında ilk aşamada 10 metre çapındaki alanda ateşten bir ölüm çemberi oluşturuyor. 
     Alevler havadaki tüm oksijeni anında tüketiyor ve hemen ardından meydana gelen daha da büyük bir patlamayla 20 metre çapındaki bir alan içindeki herşey basınç dalgaları altında tamamen tahrip oluyor. Bu patlamaya hiçbir zırh dayanamıyor. 
     2005’te İngiliz ordusu stoklarında yer alacağı belirtilen Cehennem Bombası için Amerikan Deniz Kuvvetleri silah uzmanları bir nükleer bombadan tek farkının "radyasyon serpintisi meydana gelmemesi" olduğu açıklamasını yaptılar. 
     Öte yandan, insan hakları savunucuları "Cehennem Bombası" üretilmesini şiddetle eleştirdiler. Bu gruplar sivillere büyük zarar verecek bombanın Cenevre İnsan Hakları Sözleşmesi’ni ihlal ettiğini ve dolayısıyla yasaklanmasını istediler. 
     
     Öldürmeden önce kıvrandırıyor 
     Taktik bir nükleer bomba gücündeki "Cehennem Silahı" insanlarda iç organları parçalayıp kanamaya yol açarken yarattığı ısı ve korkunç basınç gözleri yuvalarından dışarı çıkarıyor. Bomba bir roketin ucunda atılıyor. 
     ROKET Biri itici, öteki savaş başlığı olmak üzere iki bölümden oluşuyor. 
     AĞIRLIK 7 kilo. 
     UZUNLUK 60 cm. 
     MENZİL 500 m. 
     RAMPA Roket, bazuka benzeri bir tüpten fırlatılıyor. 
     a. Bombanın bulunduğu savaş başlığı patladığında önce büyük bir ateş topu oluşuyor. 
     b. Bu ateş topu bütün oksijeni emerek vakum yaratıyor. Saniyeler içinde korkunç bir basınç dalgası meydana geliyor. 
     c. Basınc dalgası bina içindeki canlıları acılar içinde öldürüyor. 
     
     ETKİLERİ 
     1. Beş ile 10 m çapındaki alanda tüm yapılar yerle bir oluyor. 
     2. Bombanın düştüğü yerden 20 m uzaklıktaki insanlar ölümcül şekilde yanıyor. 
     3. 100 m uzakta ağır göz, kulak ve iç organ hasarları meydana geliyor. 
     


 DÜNYA 













</TEXT>
</DOC>
