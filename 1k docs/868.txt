<DOC>
<DOCNO> 868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/06/spor/spo04.html </URL>
<DATE> 2001/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon, Oktay’a dönüyor 
</HEADLINE>
<TEXT>

Yıldız oyuncu, Bordo-Mavililer’in gündemine yeniden geldi 
     Koray Aydın aracı 
     TRABZONSPOR yönetiminin, ekonomik sıkıntı nedeniyle bağlarını kopardığı Oktay’ı geri getirme ihtimali olduğu belirtildi. Golcü oyuncunun transferinde Bayındırlık ve İskan Bakanı Koray Aydın’ın aracılık yapabileceği bildirildi. Başkan Özkan Sümer, "Şartları oluşturabilirsek, bu futbolcuyu yine alırız" derken, teknik direktör Sadi Tekelioğlu da "Oktay gibi bir değeri kaybetmek istemeyiz" diye konuştu. 
     
     Yönetim toplanıyor 
     KORAY Aydın, Mehmet Ali Yılmaz döneminde de Polonyalı İwan Thomacz’ın transferini sağlamıştı. Aydın’ın, yakın arkadaşlarına, "Oktay’ın transferinde de yardımcı olabilirim" dediği öğrenildi. Yönetim kurulu, ilk geniş kapsamlı toplantısını bugün yapacak ve izlenecek politikaları tartışacak. Futbol şubesi sorumluluğuna getirilen Serdar Bali ise yeni görevinde başarılı olacağını söyledi. 
     
     Bravo Lange 
     TRABZONSPOR’DAN üç aydır para alamayan Lange, sözleşme gereği bonservisini bedava alıp, ülkesine dönme hakkına sahip olmasına rağmen böyle bir uygulamada bulunmuyor. Norveçli futbolcu, "Parasını alamayan birçok arkadaşım var. Benim gitmem onlara saygısızlık olur. İyi sonuçlar alamadık. Ben de verimli olamadım. Bu nedenle paramı alamadığım gerekçesiyle ülkeme dönmeyi düşünmüyorum. Yeni yönetimle ikinci yarıda her açıdan daha verimli bir çalışma sürecine gireceğimize inanıyorum" dedi. 
     
     Kamp başlıyor 
     Trabzonspor ikinci yarı hazırlıkları için bugün Antalya’ya gidecek. Bordo - Mavililer 18 Ocak’a kadar Side’de kamp yapacak. Takımın dünkü idmanına affedilen Nesim de katıldı. 
     


 SPOR 


























</TEXT>
</DOC>
