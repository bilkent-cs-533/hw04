<DOC>
<DOCNO> 206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/02/yasam/yas10.html </URL>
<DATE> 2001/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkes ayaktaydı 
</HEADLINE>
<TEXT>

Yeni yılı karşılarken vur patlasın çal oynasın’ diyerek tempo tutanların yanı sıra mutlu bir gece geçirebilmemiz için çalışan görevliler de vardı 
     Maliye soluk aldırmadı 
     MALİYE memurları yeni yıla, eğlence yerlerinde vergi denetimi yaparak girdi. 50 denetmen ile 500 görevli, Etiler, Levent, Bebek, Beşiktaş’ta yaptıkları denetimde sanatçıların belgelerini kontrol etti, ceza kesti. 
     
     Çöp dağları oluştu 
     BEYOĞLU önceki gece rengarenk ışıltılı bir gece yaşadı. Binlerce insan akın akın geldikleri Taksim’de çılgınlar gibi eğlendi. Ancak, ertesi sabah Beyoğlu’nun hali içler acısıydı. Beyoğlu Belediyesi Temizlik İşleri Müdür Muavini Nurettin Ateş, "Sadece İstiklal Caddesi’nden 40 ton çöp topladık. 15 işçi, saatlerce sokağı yıkadı. Yıllardır büyütmeye çalıştığımız ağaçlardan, dalı budağı kırılmayan yok. Çiçekler ise çiğnendi, hepten yok edildi. 26 senedir belediyede çalışırım, böyle bir sabah yaşamadım" dedi. 
     
     Erkekler 47-38 önde 
     İSTANBUL’DA yeni yılın ilk dakikalarından dün öğlen saatlerine kadar çeşitli hastanelerde 47’si erkek, 38’i de kız olmak üzere toplam 85 bebek dünyaya geldi. Zeynep Kamil Hastanesi’nde yılın ilk bebeği, Moldovya uyruklu Lioular Evren’in oğlu Muratcan oldu. Doktorlar 3 kilo 250 gram ağırlığındaki Muratcan’ın sağlık durumunun iyi olduğunu belirtirken, baba Cemalettin Evren mutlu olduğunu söyledi. 
     
     Bir umut... 
     ALİBEYKÖY’DE gecekonduda yaşayan Sabahattin Cengiz, üç aydır işsiz. Yılbaşı sofrasında sadece birkaç çeşit kahvaltılık vardı. 
     
Yöneticiler nerede ne yaptı      İş arası eğlence 
     YILBAŞINI Sibel Can’ı dinleyerek geçirmek isteyen İstanbul Valisi Erol Çakır’ın keyfini Beyoğlu’ndaki patlama bozdu. Eşiyle birlikte Günay Restaurant’a giden Vali Çakır, geceye keyifli başladı, ancak haberler üzerine önce patlamada yaralananları ziyaret etti, ardından taşlanan The Marmara Oteli’ne gitti. Sonra dönüp eğlenceye devam etti. 
     
     Antalya’ya gitti 
     GEÇTİĞİMİZ günlerde safra kesesinden ameliyat olan İstanbul Büyükşehir Belediye Başkanı Ali Müfit Gürtuna yeni yıla Antalya’da girdi. Sağlığına kavuşabilmek ve dinlenmek amacıyla tatile çıktığı belirtilen Başkan Gürtuna’ya, Antalya’da eşi ve çocukları da refakat etti. 
     
     Çiçekli karşılama 
     İSTANBUL Emniyet Müdürü Kazım Abanoz, yeni yılı karakolları ziyaret ederek geçirdi. Fatih İlçe Emniyet Müdürlüğü’nde çiçeklerle karşılanan Abanoz, ziyaret sırasında "Bu binyıl halkımız ve ülkemiz için inşallah daha güzel günler getirir" diye konuştu. 
     


 YAŞAM 




























</TEXT>
</DOC>
