<DOC>
<DOCNO> 119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/son/sontur03.html </URL>
<DATE> 2001/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ'da iki kayakçı kayboldu, 9 saat sonra bulundu... 
</HEADLINE>
<TEXT>

     Uludağ'da kayak yaparken yoğun sis nedeniyle kaybolan 2 kayakçı, 9 saat sonra bulundu. 
     Yeni yıl tatillerini geçirmek üzere İstanbul'dan Bursa'ya gelen Erkan Aslancan ile arkadaşı Soner Yılmaz, dün akşam saatlerinde Cennetkaya mevkiinde kayak yaptıkları sırada, sis ve tipi yüzünden yollarını şaşırdılar. Oteller Bölgesi'ne inmek isteyen gençler, ters istikamette yaklaşık 4-5 kilometre yürüdükten sonra kaybolduklarını anlayınca ormanlık alana kayak malzemelerini bıraktıktan sonra, kendi ayak izlerini takip ederek Paşaçayırı mevkiindeki Orman Bölge Müdürlüğü'ne ait yangın gözetleme kulesine sığındılar. 
     Bu arada, kayakçıların konakladığı Ulukardeşler Oteli'nin sahibi Ferruh Ulukardeşler, gençlerin akşam otele dönmemeleri üzerine durumu Uludağ Jandarma Karakolu'na bildirdi. 
     İhbar üzerine harekete geçen Jandarma Arama Kurtarma Timleri, ayak izleri ve kayak malzemelerini takip ederek, saat 03.00 sıralarında, Oteller Bölgesi'ne yaklaşık 2 kilometre uzaklıktaki kuleye ulaştılar. 
     Otele götürülen kayakçılar, sis yüzünden ağaçların arasına dalarak yolu kaybetttiklerini, yanlış yöne gittiklerini anlayınca da geri döndüklerini anlattılar. 
     Kayakçılardan Erkan Aslancan, ''Oteller yönüne gittiğimizi sanırken ters yöne yürümüşüz. Geri döndük ve izlerimizi takip ederek bir ev bulduk. İçeride soba, odun vardı. Donmaktan kurtulduğumuz için sevindik, jandarmayı görünce de dünyalar bizim oldu'' dedi. 
     Soner Yılmaz ise, kayakçılara sisli havalarda pistten uzaklaşmamaları önerisinde bulundu. 
     






</TEXT>
</DOC>
