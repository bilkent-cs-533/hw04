<DOC>
<DOCNO> 380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/yazar/tamer.html </URL>
<DATE> 2001/01/03/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Fazıl bari sen yapma 
</HEADLINE>
<TEXT>

     Kendi çapında bir Fazıl Say hastası olduğum pekala söylenebilir. 
     Onunla ilk kez AKM'deki bir yılbaşı konserinde Saint - Saens'ın piyano konçertolarından birini çaldığında tanışmıştım. Piyanonun tuşlarına dokunur dokunmaz beni kendi dünyasına çekivermiş ve sonuna kadar soluksuz dinletmişti. 
     O tarihten sonra Say'ın İstanbul'daki konserlerini kaçırmadım. Daha Dün Annemizin'le başlayıp, Mozart'ın Türk Marşı üzerine çeşitlemelerinden kendi bestesi baladları ve Gülnihal düzenlemesine Bis'lerinin zaman içindeki değişimi bile neredeyse ezberimde. 
     Yavuz Baydar'ın CNN Türk'te çok başarılı bulduğum Soru - Cevap programının önceki günkü konuğu Fazıl Say'dı. Onu piyanosunun başında, izleyicilerden sorudan çok piyano çalmasını istemelerini bekler bir halde 1 saat boyunca izlemek pek hoştu. 
     Say'ın kendi yazdığı kitabı da, annesinin yazdığını da okudum. Milliyet Pazar'daki yazılarını da okuyorum. Sıkı takipçisi olduğum için eşi Gülyar'dan 3 aylık kızı Kumru'ya izleyicilerden gelen soruların çoğunu yanıtlayabilecek durumdaydım Gershwin'den Kara Toprak'a çaldıklarını da her zamanki gibi çok sevdim. 
     Borusan Orkestrası ile Lütfü Kırdar'da 2 hafta önce verdiği konserin sonunda bis'lerden birinde "kızım Kumru" diye başlayıp sonu pek anlaşılamayan bir takdimin ardından en sevdiğim bestesi olan baladı çalmıştı ve ben de daha önce birkaç kez dinlediğim o güzel baladı Kumru'ya ithaf ediyor sanmıştım. 
     Fazıl Say önceki gece CNN'de ise çok net olarak 3 aylık kızı Kumru için bir balad bestelediğini söyledi, ancak çaldığı parça yine o nefis bestesiydi. 
     5 yaşında adımımı attığım İstanbul Konservatuarı'nda 11 yıl eğitim gördükten sonra mezun olamamış başarısız bir piyano bölümü öğrencisi olsam da, Fazıl'ın bestesi gibi anlamlı bir müziği hele birkaç kez dinlemişsem unutmam mümkün değil. 
     Ama yine de yanılıyor muyum diye işin uzmanı Evin İlyasoğlu'nun 1998'de Pan Yayıncılık'tan çıkan Çağdaş Türk Bestecileri adlı kitabına başvurdum. Kitapta Fazıl Say'ın bestesi 2 romantik balad Opus 5b numarasıyla yer alıyordu. Yine de emin olmak için İlyasoğlu'nu aradım. Onda Fazıl Say'ın Metamorphosen Oda Orkestrası'yla kendi bestelerini çaldığı ilk CD'si varmış. CD'de 2 balad da var. Piyano ve yaylı çalgılar için bestelenmiş. Evin İlyasoğlu baladları telefonda dinletti bana. Say herhalde onları daha sonra solo piyanoya adapte etmiş. Andante moderato olanı, benim kendisinden defalarca dinlediğim ve son olarak da Kumru için yazılmış diye dinlediğim baladdı. 
     Her ağzını açışında anlıyorsunuz ki Fazıl Say eşine aşık, minik kızına tapıyor. Ve o, hepimizin göğsünü kabartacak şekilde artık dünyada o denli ünlü, piyanosuna talep o denli yoğun ki, anlaşılan çok arzu ettiği halde minik kızı Kumru için henüz bir beste yapamamış. 1996'da bestelediği baladı "Kumru'ya ithaf ediyorum" dese ne değişir ki... 
     Diyeceksiniz ki şöyle bir etrafa bak. Her önüne gelen, her aklına eseni söylüyor 
     Aynen öyle. Ama Fazıl, sadece biz Türklerin değil, dünyanın dört bir yanındaki müzikseverlerin gönlünde taht kurmuş bir virtü"z. Piyanosunun tuşlarındaki ince nüansları, yaşamının bizlere açtığı pencerelerinde de beklemekle, acaba Say'a çok mu haksızlık etmiş oluruz 
     
     
     Coca Cola tekstilci de olur, sütçü de... 
     Coca Cola'nın tekstil sektörüne girmekte olduğunu ilk duyduğumda "tam olması gerektiği gibi" diye düşünmüştüm. Çünkü artık önemli olan ve tabii çok zor olan , yaygın toplum kitleleri tarafından kabul edilen bir marka olabilmek. Eskiden o marka sadece şişenin ya da teneke kutunun içindeki Coca Cola ile özdeşleştirilirdi. Bugünse tüketicinin güvendiği, rağbet ettiği Coca Cola markasıyla siz ona tişört de satabilirsiniz, havlu da, spor ayakkabı da... 
     Geçen hafta gazetelerde Coca Cola'nın sütlü içecekler piyasasını da mercek altına aldığını okuduğumda da hiç şaşmadım. Konuyla ilgili olarak Coca Cola Orta Avrupa ve Avrasya Grup Başkanı Cem Kozlu'yu yılbaşı tatilinden Viyana'daki ofisine dönmek üzereyken yakaladım. 
     Kozlu, "Olayın hareket noktası, tüketicininin ihtiyaçlarını, arzularını, yaşam tarzını izleyip onun istediği yönde ürün üretmek," dedi ve şöyle devam etti 
     "Araştırma - geliştirme ve genişleme çabaları, artık Coca Cola'da günlük yaşamın bir parçası. Coca Cola imajıyla tüketicinin yaşam tarzının kesiştiği ve tüketicinin ihtiyaçlarının yoğunlaştığı noktayı yakaladığımızda, o yaşamla ilgili bir adım daha atılıyor, yeni bir ürün doğmuş oluyor. Tekstil de, sütlü ürünlerle ilgili araştırmalar da o çabanın içinde değerlendirilmeli." 
     Fanta ve Sprite, yıllardır Coca Cola çatısı altındaki uluslararası markalar. Ancak Kozlu'dan aynı çatı altında tam 220 değişik marka bulunduğunu öğrenince afalladım. Özellikle son yıllarda birçok yerel ve bölgesel markaları olmuş. Örneğin 2 yıl önce Orta Avrupa ülkeleri için geliştirilen ve Lift markasıyla piyasaya sürdükleri kolalı içecek, eski sosyalist blok ülkelerinde pek revaçtaymış. Meyva suyunda son yıllarda ülkemizde de göze çarpan Cappy de bir Coca Cola ürünü. Japonya'da paralı makinelerden ısıtılmış olarak önünüze düşen teneke kutudaki Georgia marka sıcak kahve de... Ayrıca soğuk kahve, sıcak ve soğuk çay da var. 
     Avrupa'da Bon Aqua, Amerika'da ise Dasani markasıyla su pazarındalar. Ürün yelpazesi genişledikçe, dağıtımın maliyeti de düşüyor olmalı. 
     
     





Eğlenmek... 


Adını koyalım... 


Toplumsal uzlaşma 


Bildiğiniz gibi değil 


Ecevit gitsin mi, kalsın mı tartışması... 


Mektuptaki son cümle 


Sürücü Ali Geyik ve diğerleri 


Ödev nasıl olmalı 


Okuyana iş yok, bulan da atılıyor 


Dramla biten ümit yolculuğu 


Yağdı Turkcell, çaktı Telsim 


İnce hesap dönemi... 


Erbakan'ın motoru 


Baykal'ın üslubu 


Kendinden kaçış 


Fazıl bari sen yapma 


Paylaşılmazsa satılır 


Demokraside çare tükenmez ama.. 


Faizler yükselecek Bu işte emir kumanda işe yaramaz 


Yuva kurduran banka Egebank 


</TEXT>
</DOC>
