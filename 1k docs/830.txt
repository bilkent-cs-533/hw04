<DOC>
<DOCNO> 830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/06/guncel/gun02.html </URL>
<DATE> 2001/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
174 ülkede resmen aranıyor 
</HEADLINE>
<TEXT>
Çağlar’ın peşine düştük 
DGM’nin verdiği tutuklama kararı İnterpol’e gönderildi. Çağlar’ın dosyasında "çete" ve "dolandırıcılık" var 
     TOLGA ŞARDAN Ankara 

     İstanbul DGM Başsavcılığı’nın yürüttüğü bankalar operasyonuna adı karışan eski bakan ve milletvekili, işadamı Cavit Çağlar’ın yurtdışında yakalanması için İnterpol devreye girdi. İstanbul DGM Başsavcılığı’nın Cavit Çağlar hakkındaki yakalama kararı önceki gün öğle saatlerinde Adalet Bakanlığı’na ulaştı. Buradaki işlemin ardından karar özel kurye ile öğleden sonra Emniyet Genel Müdürlüğü’ndeki İnterpol Daire Başkanlığı’na gönderildi. Mahkeme kararı, İnterpol’deki görevliler tarafından hemen özel difüzyon arama - yakalama talebi formatına alınarak öncelikle İnterpol Genel Sekreterliği’ne gönderildi. 
     Çağlar hakkındaki uluslararası arama ve yakalama kararı uyarınca İnterpol Dairesi, aranan işadamının sadece kimlik bilgilerinin bulunduğu difüzyon uygulaması yaptı. İnterpol’ün kırmızı bülteniyle aynı nitelikteki difüzyon bülteni Fransa’daki genel sekreterliğine gönderildikten sonra akşam saatlerinde resmen uygulamaya konulmuş oldu. Böylece Çağlar, 174 ülkede resmen aranmaya başladı. 
     
"Acilen" yakalansın      Kırmızı bültenin Fransa’da hazırlanması için gereken sürede uygulanarak işadamının "acilen" aranıp yakalanması amacıyla difüzyon bülteni hazırlanan Çağlar’ın yaklaşık iki aylık süre içinde Türkiye’ye gelmemesi halinde bu kez doğrudan kırmızı bülteni çıkartılacak. Kırmızı bültende, Çağlar’ın fotoğrafları, parmak izleri ve özel kişisel bilgileri yer alacak. 
     
Yakalanırsa iade edilecek      Çağlar ile ilgili hazırlanan uluslararakı arama ve yakalama bülteninde ünlü işadamı için iki ayrı suç belirtildi. Savcılık evrakına göre, Çağlar için "Cürüm işlemek amacıyla teşekkül oluşturmak" ve "banka aracı kılınarak dolandırıcılık" suçlarının yeraldığı öğrenildi. Çağlar’ın, kendisi ülkeye gelmediği ve yurtdışında yakalandığı takdirde difüzyon gereği Türkiye’ye iade edilmesi süreci başlayacak. Ancak, kendisinin gelmesi halinde difüzyon servisten kaldırılacak. Emniyet Genel Müdürlüğü kayıtlarına göre, sağlık nedeniyle İsviçre’de bulunduğu belirtilen Cavit Çağlar’ın eski milletvekili olduğu için yeşil pasaport kullandığı öğrenildi. 
     


 GÜNCEL 
























</TEXT>
</DOC>
