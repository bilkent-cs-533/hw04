<DOC>
<DOCNO> 57 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/yasam/yas01.html </URL>
<DATE> 2001/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Acil Yardım’ ararken öldü 
</HEADLINE>
<TEXT>

Kanserli Mehmet Taşdemir, sabaha karşı ateşlenen kızı için 112 Acil Yardım’dan istediği ambulans gelmeyince kucağında yavrusuyla yollara düştü. Ancak kalp krizi geçirerek can verdi 
     TAYLAN YILDIRIM İzmir DHA 

     İzmir’in Bornova ilçesinde oturan, Belkıs 38 ve Mehmet Taşdemir 51 çifti, dün saat 05.00 sıralarında, 1 yaşındaki kızları Özge’nin ateşlenmesi üzerine 112 Acil Yardım’ı arayarak ambulans istedi. Ambulansın gelmeyince, kuzen İsmail Taşdemir, Bornova Acil Yardım ve Travmatoloji Sağlık Ocağı’na gitti. Ancak sağlık ocağındaki görevliler, evde müdahale yapamayacaklarını söyledi. 
     
     Ambulans ölünce geldi 
     Bunun üzerine, 4 çocuk babası inşaat işçisi baba Mehmet Taşdemir, kızını hastaneye götürmek için yola çıktı. Kanser tedavisi de gören Taşdemir, evinden 2 sokak ilerde fenalaştı. Kızı Özge’yle birlikte yere yığılan talihsiz baba, arkadan gelen eşinin kollarında can verdi. 
     Vatandaşların ihbarıyla 112 Acil Yardım ekibi olay yerine geldi. Taşdemir'in öldüğünü belirleyen sağlık ekibi, Özge'yi de kontrol için sağlık ocağına götürdü. Soğuk algınlığı teşhisi konulan Özge, ateş düşürücü iğne yapıldıktan sonra, yine aynı ambulansla ölen babasının yanında bekleyen annesine teslim edildi. 
     
     Soruşturma başlatıldı 
     Taşdemir Ailesi’nin 112 Acil Servis’i suçlaması üzerine soruşturma açıldı. İlk belirlemede, ölen kişinin yakınlarının 112 Acil Servis istasyonunun alt katındaki Sağlık Ocağı’na gittiği, hizmetli Harun Çayır’ın üst kattaki 112’yi aramak yerine hasta yakınlarını geri çevirdiği anlaşıldı. Bornova Devlet Hastanesi Başhekimliği de yardımcı olunmadığı’ gerekçesiyle nöbetçi hemşire Fatma Alan ile Harun Çayır hakkında soruşturma başlattı. 
     



 YAŞAM 


















</TEXT>
</DOC>
