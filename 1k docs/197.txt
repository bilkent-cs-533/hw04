<DOC>
<DOCNO> 197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/02/yasam/yas01.html </URL>
<DATE> 2001/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoşgeldin 2001 
</HEADLINE>
<TEXT>
Welcome 2001 
Dünyanın belli başlı kentleri, 2001 için tam anlamıyla gelinler gibi’ süslendi.. Yeni yıl muhteşem ışık ve havai fişek gösterileriyle karşılandı 
     DIŞ HABERLER SERVİSİ 

     Dünya bir yıla daha yeni umutlarla, rengarenk havai fişek gösterileri arasında girdi. 2001 yılını ilk karşılayan ülkelerden biri olan Avustralya’dan, savaşın izlerini üzerinden bir türlü atamayan Kosova’ya kadar her yerde insanlar sokakları doldurdu ve eğlencenin tadını çıkarmaya çalıştı. Yılbaşının tek gerçek faciası ise Hollanda’da yaşandı. Bir diskotekte çıkan yangın 5 can aldı. Diğer olaylar ise yaralanmalarla atlatıldı. 
     İşte, 2001’e girerken dünyanın hali... 
     
     ALMANYA 
     Başkent Berlin’in sembolü sayılan Brandeburg Köprüsü civarında yaklaşık 1 milyon kişi toplandı. Hoşgeldin 2001’ afişleri ve sloganıyla biraraya gelen insanlar, sabaha kadar çılgınca eğlendi. Eğlenceler sadece organizatörler için hayal kırıklığı yarattı. Yılbaşı eğlencelerine en az 1.5 milyon kişinin katılmasını bekleyen organizatörler, bu sayıya ulaşılamadığını söyledi. 
     
     MALEZYA 
     Başkent Kuala Lumpur’da, 449 metre yüksekliğindeki Petronas Kuleleri, kutlamalarda başrolü oynadı. Dev kulelerden atlayarak 2001’in ilk saniyelerinde yere inen 15 usta paraşütçü, 100 bin kişiden büyük alkış aldı. 
     
     AVUSTURALYA 
     Başkent Sydney’in ünlü Liman Köprüsü, 2001’e gezegenden uzaya doğru her doğrultuda küresel havai fişek ışıltıları saçarak girdi. Havai fişeklerin gökyüzünü şenlendirdiği ilk ülke olan Avustralya’da onbinlerce insan sokakları doldurdu. Işık ve havai fişek gösterileri saatlerce sürdü. 
     
     FRANSA 
     Görkemli yılbaşı kutlamalarının yapıldığı kentlerden biri de, Fransa’nın başkenti Paris’ti. Yarım milyon kişi, 2001’e Champs-Elysee’de sevinç çığlıklarıyla girdi. Concorde Plasa’da ise Parisliler yeni yılın tadını dev ve ışıl ışıl bir dönmedolapta çıkardı. 
     
     ÇİN 
     Başkent Pekin yakınında, Çin Seddi’nde toplu nikah kıyıldı. Eşler geleneksel olarak göklere, dağlara, denizlere söz verdi’, ebedi bağlılıklarını resmen ilan etti. Geleneksel müzik ve dans gösterileriyle yeni yıla giren Pekin’in ünlü Tiananmen Meydanı’nda eylem yapmak isteyen az sayıdaki göstericiye ise polis göz açtırmadı. 
     
     RUSYA 
     Ruslar da Çinliler gibi, tüm dünyanın aksine 21. yüzyılın gelişini önceki gece kutladı. Milenyum’a asıl bu yıl girildiğini savunan Ruslar, Moskova’da, Kremlin Sarayı yanındaki ünlü Kızıl Meydan’da muhteşem gösteriler düzenledi. Işık ve havai fişek gösterilerine onbinlerce şişe votka da eklenince, Kızıl Meydan iyice şenlendi. Sarhoşlar için ek polis birlikleri seferber edildi. 
     
     İNGİLTERE 
     Başkent Londra’da, günlerdir süren ve tonlarca konfeti kullanılan provalardan sonra nihayet gerçek gösteri sahne aldı. İskoçya’nın Edinburgh kentinde, kara aldırmayan yaklaşık 100 bin kişi, Scottish Hogmanay Caddesi’nde biraraya gelerek yeni yıl partisi düzenledi. Partide, ABD’li pop yıldızı Moby ve Bjorn Again sahne aldı. 
     
     AMERİKA 
     New York kentinde, 2001 yılını karşılamak üzere dondurucu soğuğa aldırmayan yarım milyon kişi Times Meydanı’nı doldurdu. Tören dolayısıyla fırlatılan 3 bin 500 havai fişeğin ışıltıları, 2001’ rakamının ışıltısıyla birlikte gökyüzünü aydınlatarak, yeni yılın gelişini müjdeledi. Kutlamalar için gelen kalabalığın üzerine 20 bin balon salıverildi. 
     


 YAŞAM 




























</TEXT>
</DOC>
