<DOC>
<DOCNO> 642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/ekonomi/eko05.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
2001'de sorunları çözebilecek miyiz 
</HEADLINE>
<TEXT>

Vergi Dünyası MUSTAFA ÖZYÜREK 
     Enflasyonun yüzde 70'lerde dolaştığı, kamu açıklarının milli gelirin yüzde 15'ine ulaştığı, topladığımız vergilerin neredeyse tamamının faizlere gittiği bir ekonomiyi daha fazla sürdüremeyeceğimiz anlaşılınca, 2000 yılının başında IMF destekli istikrar programını yürürlüğe koyduk. 
     Programın kamu kesimine, özel kesime hangi yükleri getirdiğinin, Meclise, hükümete, bürokrasiye hangi görevleri verdiğinin bilincine varamadan, taahhütlerde bulunduk, imzalar attık. Taahhütlerimizin ve imzalarımızın gereği hatırlatılıp görevlerimizi yapmamız istenince, topu taca atmaya başladık. IMF'ye verdiğimiz niyet mektubunda özelleştirme yapacağımızı, taahhüt etmiştik. Şimdi zorlanıyorduk, ayak sürüyorduk. Tarım sektöründe sübvansiyonları kaldırma sözü vermiştik, ama çiftçinin tepkisinden korktuğumuz için adım atamıyorduk. 
     Bütçe dışı fonları kaldırma sözü vermiştik, ancak fonlar kalkarsa hükümetin elinin kolunun bağlanacağını düşünmeye başladık. Yıllardır ne kadar gelir toplandığı, nerelere ne harcandığı belli olmayan fonları dilediğimiz gibi yönetiyorduk. Elimizdeki bu güzel oyuncakları niye kaçıracaktık 
     Kamu harcamalarında şeffaflığı sağlama sözü vermiştik. İhaleler şeffaf olacak, nereye ne harcandığının hesabı verilecekti. Şeffaf ihale düzeni yıllardır kamu ihaleleri ile semiren müteaahhitlerimizi besleme olanağını kaybettirecekti. 
     Dövizin çıpalanmasını taahhüt etmiştik. Çıpalanan dövizin değeri enflasyonun altında kalmıştı, ithalat patlamış, ihracat yerinde saymıştı. Lüks otomobiller, yatlar, uçaklar ucuz ucuz ithal ediliyordu. Yurtdışı geziler, İsviçre'deki kayak merkezleri döviz cinsinden ucuza geliyordu. Öyleyse, dövize dokunmamalıydık. Hiç yoksa bu konuda IMF'yi kızdırmamış olurduk. 
     İstikrar programı uygulanmaya başlayınca, faizler birden düşmüştü. Bu iyi bir sonuçtu. Enflasyonu bir türlü taahhüt ettiğimiz oranlara indiremiyorduk, ama faizler düşmüştü. Alıştıkları yüksek faizi kaybetmek, para babalarını, rantiyeleri kızdırmıştı, yüksek faizi tekrar nasıl ve ne zaman kazanacaklarının hesabını yapıyorlardı. 
     Kasım 2000 sonlarına doğru, para babalarının beklediği fırsat doğdu. Birkaç haftada yüzde binlere varan faizlerle kayıplarını telafi etme olanağı buldular. Üstelik faiz oranlarının artık 2000'deki yüzde 30 - 40'lara düşmeyeceğini herkes kabul etmişti. Yüzde 60 - 70'lerin altına düşmeyeceği anlaşılıyordu. Hiçbir üretim yapmadan kaynağı belli olmayan paraların sahipleri, hiçbir üretim yapmadan paraları için tekrar yüksek getiriyi sağlama almışlardı. 
     Ekonomik düzendeki bunalım bir ölçüde kontrol altına alınmalıydı. Aksi takdirde, para sahiplerinin faizleri güvencede olmazdı. 
     2001 yılında yine, belli kesimlerin gelirini garantiye alacak çabayı mı göstereceğiz, yoksa üretimi, istihdamı, ihracatı geliştirecek önlemleri mi alacağız Kavram olarak bile gündeme getirmediğimiz sosyal adaleti sağlamak için mi uğraşacağız 
     Umudumuzu ne zaman gelip ne zaman gideceğini bilmediğimiz sıcak paraya mı bağlayacağız, yoksa ihracatı geliştirip kendi dövizimizi artırmanın yolunu mu bulacağız 
     Ek vergiler, olağanüstü vergiler getirme yerine kayıt dışı ekonomiyi ortadan kaldıracak, vergi kaçakçılığını önleyecek gerçekçi bir vergi reformu mu yapacağız 
     Elbette enflasyonu tek haneli rakamlara indirebilmek için mücadele edilmeli, elbette kamu açıkları küçültülmeli, faiz dışı fazla yükseltilerek, iç ve dış borçlardan kurtulunmalı. Hedeflere itiraz etmek mümkün değil. Ancak uyguladığımız yöntemleri, hedeflere ulaşmak için kullandığımız araçları sorgulamanın tam zamanıdır. 
     


 EKONOMİ 
















</TEXT>
</DOC>
