<DOC>
<DOCNO> 799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/son/sontur24.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekilleri F Tipi'nde incelemelerde bulundu 
</HEADLINE>
<TEXT>

     Hayata Dönüş Operasyonu sırasında ve sonrasında ortaya atılan iddiaları incelemek üzere TBMM İnsan Hakları İnceleme Komisyonu'nca oluşturulan alt komisyon, Sincan F Tipi Cezaevi'nde incelemelerde bulundu. 
     DSP'den Hasan Macit, MHP'den Abbas Bozyel, ANAP'tan Miraç Akdoğan,FP'den Nezir Aydın ve DYP'den Kamer Genç'ten oluşan komisyon üyeleri,bir minibüsle saat 11.20'da Sincan F Tipi Cezaevi'ne geldi. Komisyon üyeleri yaklaşık 3 saat 45 dakika cezaevinde inceleme yaptılar. 
     İncelemelerin ardından cezaevinden ayrılan komisyon üyelerinden Hasan Macit, gazetecilere açıklamalarda bulundu ve sorularını yanıtladı. 
     Sincan F Tipi Cezaevi'nin fiziki koşullarını ve mahkumların durumunu incelediklerini belirten Macit, ''Anormal bir durum görmedik, aksaklık yok'' dedi. Tutuklu ve hükümlülerden, cezaevi personeline hiçbir şikayetin olmadığını da ifade eden Macit, bundan dolayı cezaevi savcısı ile müdürüne teşekkür ettiklerini söyledi. 
     Macit, gazetecilerin, ''tutuklu ve hükümlülere kötü muamele yapıldığı'' yönündeki iddialara ilişkin sorusuna, ''Buradaki olaylarla ilgili herhangi bir kötü muamele iddiaları yok. Ama operasyon sırasındaki olaylarla ilgili söylemleri var'' diye yanıtladı. F tipi cezaevlerindeki incelemelerini sürdüreceklerini, yarın Edirne'ye giderek buradaki F tipi cezaevinde, daha sonra da Kocaeli F Tipi Cezaevi'nde inceleme yapacaklarını bildiren Macit, inceleme sonuçlarını bir rapor haline getirerek üst komisyona vereceklerini kaydetti. 
     Macit, bir başka soruyu yanıtlarken, tutuklu ve hükümlülerden açlık grevinden vazgeçenlerin olduğunu, 3 kişilik odalardan tek kişilik odalara gönderilmeleri için dilekçe verenlerin bulunduğunu ifade etti. Birçok hükümlü ve tutuklu ile görüştüklerini belirten Macit, koğuşlarda sıcak suyun aktığını ifade etti ve ''Kötü bir durumlarını görmedik. Sıcak suları akıyor'' dedi. Tutuklu ve hükümlülerin yakınlarıyla görüştürüldüklerini de kaydeden Macit, ölüm orucu ve açlık grevinin bitirilip bitirilmeyeceğine ilişkin soruyu da '' Temsilcilerimiz bitirin derlerse bitiririz dediler'' şeklinde yanıtladı. 




</TEXT>
</DOC>
