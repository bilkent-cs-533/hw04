<DOC>
<DOCNO> 558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/yazar/theper.html </URL>
<DATE> 2001/01/04/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Hepsi yanlış 
</HEADLINE>
<TEXT>

Bir yazlık sitede dairemiz var. Ancak site on yıllık olmasına rağmen henüz bir yönetim planı yok. Buna rağmen bir kişi yıllardır yönetici oluyor, toplantı yapıyor. Toplantıda karar falan yazılıp imzalanmıyor ancak sonra bizlere bir yazı gelip, toplantıda şu kararlar alınmıştır deniliyor. Hesapları görmek istediğimizde ise bize güvenmiyor musun, diye soruluyor. Mesela bizim site dışında bir arsa satın alınıp üzerine bekçi kulübesi yapılmak istendi, arsa iki kat maliki adına alındı ama gerek arsa, gerekse inşaat bedeli bizden toplandı ancak kulübe yapılmadı. Çünkü belediye projeyi tasdik etmedi. Bunlara karşı ne yapılabilir 
H.Y. - Kırıkkale 

     Okuyucumun mektubu bu kadar değil, sorularının tamamını alsam köşem dolacak, ben bu kadarını aldım. Birincisi, yönetim planı yok olamaz. Yönetim planı yoksa sitede kat mülkiyeti veya kat irtifakı da yok demektir. Zira kat mülkiyetinin veya kat irtifakının kurulabilme şartları arasında yönetim planını tapu dairesine sunma mecburiyeti var. Şayet sitede kat irtifakı veya kat mülkiyeti kurulmamış ise kat malikleri kurulu veya yönetici diye bir kurum olamaz. Yani yönetici sıfatı ile de para toplanamaz. Bu halde kat malikleri kurulu kararı diye alınan kararlara uyma veya aidat ödeme mecburiyetiniz yok. 
     Şayet kat irtifakı veya kat mülkiyeti kurulu ise belki bu durumda yönetim planı elinizde yok ama tapu dairesinde var. O zaman tapu dairesine başvurup bir örneğini temin edeceksiniz. Şayet yönetim planı var ve buna rağmen yukarıda anlattığınız biçimde kat malikleri kurulu yapılıyorsa bu da yasaya aykırı. Toplantı tutanağı toplantı sırasında yazılır ve toplantının sonunda katılan kat malikleri tarafından imzalanır. Bunlar eksikse ya toplantının yokluğunun tespiti veya iptali için duruma göre değerlendirme yaparak dava açacaksınız. Yönetici, sayı ve arsa payı çoğunluğu ile seçilmedi ise bu dahi iptal nedeni. 
     Her şey yasaya uygunsa dahi site dışında iki kişi adına arsa alıp kulübe yapılması hiçbir şekilde kabul görmez. İki kişi adına mülk alıp parası kat maliklerine ödettirilemez. Bu giderden alımı yapan, şahsen sorumludur. 
     
     





Avrupa hukuku 


Birtek Türkiye 


Fatih'ten bugüne 


Bankacılığa yeni düzen 


MİT’le ilgili veto farklı bir vetoydu 


Recep Tayyip Erdoğan neyin peşinde .. 


2001 Terim'in yılı... 


Meclis'in affedemeyeceği suçlar .. 


Şiddet çıkmazı 


Bahçeli "Ecevit'e ayıp olur .." 


Öğretmen maaşı 


Taksim'deki milat... 


Onlar kaçıyor, derdi bize kalıyor 


İhlas Finans’ın stratejisi... 


Haydi iş başına 


İşkence aleti 


ANAP'ın içi 


Yalova herhalde bu soruya yanıt verir 


Hepsi yanlış 


Doktor kamu bankalarına ne yersen ye’ demiş 


</TEXT>
</DOC>
