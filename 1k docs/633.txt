<DOC>
<DOCNO> 633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/dunya/dun01.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam öldü ... mü acaba 
</HEADLINE>
<TEXT>

     DIŞ HABERLER SERVİSİ 

     En son 31 Aralık’ta elinde tüfek, havaya ateş ederken televizyon ekranlarında görülen Irak lideri Saddam Hüseyin dünyada yine günün konusu oldu. Saddam’ın öldüğü yolundaki iddialara, Bağdat’tan "reis"in sapasağlam olduğu karşılığının gelmesiyle olay tam bir propaganda savaşına dönüştü. 
     Saddam’ın, önünden geçen birlikleri ateş ederek selamlarken görüntülenmesinden bir gün sonra, Londra’da Arapça yayınlanan Es Şark el Avsat gazetesi "Saddam kriz geçirdi" iddiasını ortaya attı. Önceki gün ise bu kez "Saddam’ın öldüğü" ileri sürüldü. Ancak iddiaları "aptalca" bulan Bağdat yönetimi Saddam’ın "turp gibi" olduğunu belirtti. 
     Saddam’la ilgili iddiaların sonuncusu Mısır gizli servisinden geldi. Servise yakın kaynaklara göre, askeri geçit törenini 5 saat ayakta izleyen Saddam felç geçirip oracığa yığıldı. 
     
Sky News Uday geliyor      İngiliz Sky News adlı internet kanalı Saddam’ın ölmüş olabileceğini öne sürdü. Bağdat’taki olağandışı askeri hareketliliği iddiasına kanıt olarak gösteren Sky News, Saddam’ın yerine büyük oğlu Uday’ın geçeceğini öne sürdü. Irak televizyonu ise, Saddam’ın önceki gün yeni yılın ilk kabine toplantısına başkanlık ederken kaydedilmiş olduğunu iddia ettiği görüntüleri ekrana getirdi. 
     


 DÜNYA 












</TEXT>
</DOC>
