<DOC>
<DOCNO> 350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/yasam/yas02.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir hırsız oyaladı diğeri kurşunladı 
</HEADLINE>
<TEXT>
Yavuz hırsızlar ev sahibini öldürdü 
Evinin soyulduğunu gören Durmuş Sevimli, hırsızla boğuşmasının bedelini canıyla ödedi. Balkondaki boğuşmayı gören gözcü, Sevimli’yi başından vurdu 
     TAYLAN YILDIRIM İzmir 

     İzmir’de önceki gece, sabaha karşı akıllara durgunluk veren bir olay yaşandı. Hırsızlıkla başlayan olay cinayete dönüştü. Sonuçta evi soyulan ve hırsızla mücadele eden Durmuş Sevimli kaldırıldığı hastanede hayatını kaybetti. 
     Her şey karşıyaka Girne Bulvarı 6030 sokak 29 numaradaki Derya Apartmanı’nda meydana geldi. Saat 05.30’u gösteriyordu... Tanker şoförü Durmuş Sevimli ise evinde uykudaydı... Hırsızlar, Sevimli’nin evine balkon kapısından girdi. Oldukça da sessizdi. Ancak kapının açılması üzerine üşüyen Sevimli uyandı. Ve bir anda hırsızla karşı karşıya geldi. 
     
Yine balkondan kaçtı      Ev sahibiyle hırsız arasındaki kovalamaca balkonda boğuşmaya dönüştü. Bu sırada aşağıda gözcülük yapan hırsızın arkadaşı, tabancayla Sevimli’yi başından vurdu. 
     Geldiği gibi balkondan inen hırsız ile gözcülük yapan arkadaşı kayıplara karıştı. Tabanca sesini duyan eşi Sedef Sevimli’nin çabalarıyla hastaneye kaldırılan Durmuş Sevimli, tüm müdahalelere karşın kurtarılamadı. Polis, 2 hırsızı yakalamak için geniş çaplı bir operasyon başlattı. 
     


 YAŞAM 

























</TEXT>
</DOC>
