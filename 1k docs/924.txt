<DOC>
<DOCNO> 924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/06/son/sonspo02.html </URL>
<DATE> 2001/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş kondisyon depoluyor 
</HEADLINE>
<TEXT>

     Beşiktaş, ikinci yarı hazırlıklarını bugün Florya Atatürk Ormanı'nda yaptığı idmanla sürdürdü. 
     Teknik Direktör Nevio Scala yönetiminde yapılan ve 1.5 saat süren idmanda, siyah-beyazlı futbolcuların adate pestili çıktı. Scala, ormandaki parkurda futbolculara 8 tur attırırken, daha sonra da yaklaşık 15 dakika süreyle depar çalışması yaptırdı. Antrenmanda, Slovak oyuncu Karhan'ın oldukça tempolu koştuğu dikkat çekti. 
     Çalışmaya, dizinde sakatlığı bulunan Yasin, menüsküs olduğu tespit edilen Murat ve sakatlığı süren Ayhan, milli takım kampında bulunan Shorunmu ile tedavi için ABD'ye gideceği açıklanan Halilagiç katılmadı. 
     Florya Atatürk Ormanı'ndaki antrenman sırasında basının yoğun ilgisi ve futbolculara yakın çalışması, teknik direktör Scala'yı rahatsız etti. Scala, sürekli olarak tercümanı aracılığıyla medyanın uzaktan çekim yapmasını istedi. İtalyan çalıştırıcı, futbolcularının medyanın yoğun ilgisi yüzünden iyi konsantre olamadığını gerekçe göstererek, siyah-beyazlı takımın 8 Ocak Pazartesi günü ormanda yapacağı idmanı medyaya kapattı. 
     Kulüp Doktoru Bülent Bayraktar, istifa eden Gökhan Metin'in görevinden alınmadığını belirterek, ''Kendisi doçent olmak için çaba gösteriyor. Bu nedenle yoğun işleri yüzünden istifa etti'' dedi. 




</TEXT>
</DOC>
