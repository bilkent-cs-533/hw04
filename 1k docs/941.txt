<DOC>
<DOCNO> 941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/06/son/sontur16.html </URL>
<DATE> 2001/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkmaz Yiğit, sekreterine kendi bankasından 200 milyar kredi vermiş 
</HEADLINE>
<TEXT>

     Tasarruf Mevduatı Sigorta Fonu'na devredilen Bankekspres'in eski sahibi Korkmaz Yiğit ile banka eski yöneticileri ve sekreter Sibel Dayıoğlu'nun emniyetteki ifadeleri sonucu bankadan 380 milyon doların usülsüz alındığının belirlendiği bildirildi. 
     Üst düzey bir emniyet yetkilisinden edinilen bilgiye göre, Mali Şube Müdürlüğü'ndeki 4 günlük sorguları tamamlanarak bugün İstanbul DGM'ye sevk edilen Bankekspres'in eski sahibi Korkmaz Yiğit ile banka eski yöneticileri ve sekreter Sibel Dayıoğlu'nun sorguları sonucu bankanın içinin 4 ayrı yöntemle boşaltıldığı belirlendi. 
     Bankanın içinin boşaltılması sırasında bireysel kredi verme, şirket kredisi verme, el konulan başka bankalara verilen kredi anlamına gelen ''back to back'' yöntemlerinden farklı bir yöntemin de kullanıldığı anlaşıldı. Uluslararası bankacılık sisteminde yasal olarak kullanılan ancak ''Korkmaz Yiğit ve banka eski yöneticileri tarafından usulsüz olarak kullanıldığı'' bildirilen yöntemle Bankekspres adına yurt dışında bulunan bazı bankalara hesap açılarak, yüklü miktarda paraların transfer edilerek depolandığı, depolanan paraların da aynı bankalara müracaat eden tanıdık kişi ya da paravan şirketleri aktarıldığının tespit edildiği belirtildi. 
     Korkmaz Yiğit'in Mali Şube Müdürlüğü'nde yapılan sorgusunda, Bankekspres'ten verilen kredilerin birçoğundan haberi olduğu, ancak bazılarının ise bilgisi dışında gerçekleştiğinin anlaşıldığı bildirildi. Bankanın yönetim kurulu eski üyeleri olarak görülen Korkmaz Yiğit'in kardeşleri Gürbüz, Yılmaz ve Cengiz Yiğit'in de imza yetkisinin bulunduğu anlaşıldı. 
     Bankekspres'ten bireysel kredi alan kişilerin tek tek tespit edildiğini de belirten yetkililer, Korkmaz Yiğit'in sekreteri Sibel Dayıoğlu'nun da 200 milyarın üzerinde bireysel kredi aldığının belirlendiğini ifade ettiler. 




</TEXT>
</DOC>
