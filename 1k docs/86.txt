<DOC>
<DOCNO> 86 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/son/sondun05.html </URL>
<DATE> 2001/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin rahat durmuyor... Yeni saldırı son anda önlendi 
</HEADLINE>
<TEXT>

     Terörist Usame Bin Ladin'in örgütü El Kaide'nin, Afganistan'daki bombalama faaliyetlerinde görev yapan bir Amerikan uçak gemisine yılbaşında bombalı saldırı düzenleme planının, son anda engellendiği öne sürüldü. 
     Amerikan basınında, ABD Savunma Bakanlığı Pentagon ve diğer hükümet yetkilileri kaynak gösterilerek verilen haberlerde, Aralık sonunda Singapur limanına varması planlanan USS Carl Vinson uçak gemisine El Kaide'nin bombalı saldırı düzenlemeyi planladığı, ancak Afganistan'da Amerikan istihbaratının elde ettiği bilgiler sayesinde saldırının engellendiği belirtildi. 
     El Kaide'ye mensup 12 teröristin, saldırı planlarının yanı sıra yüksek miktarda patlayıcıyla ele geçirildiği de bu haberlerde anlatıldı. 
     Bin Ladin'in El Kaide örgütü, Ekim 2000'de Yemen'deki USS Cole savaş gemisine bombalı saldırı düzenleyerek 17 Amerikalı'nın ölümüne neden olmuştu. USS Carl Vinson'ın, Ekim ayından bu yana Afganistan'daki bombalı saldırılarda görev yaptığı ve içinde 5 bin personelin bulunduğu belirtiliyor. 
     Amerikan istihbaratının aldığı bilgiden sonra, uçak gemisinin Singapur'daki programının iptal edildiği de kaydedildi. Amerikan ordusu, Merkezi İstihbarat Teşkilatı CIA ve Federal Soruşturma Bürosu FBI yetkililerinin, Taliban karşıtlarının Afganistan'da ele geçirdiği El Kaide ve Taliban üyeleri ile belgeler ve video kasetlerden önemli bilgiler elde ettiği belirtiliyor. Amerikan savaş gemisi USS Peleliu'da, Kandahar'da ele geçirilen 70 Taliban bulunuyor. 
     






</TEXT>
</DOC>
