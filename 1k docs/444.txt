<DOC>
<DOCNO> 444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/son/sontur19.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer ölüm oruçları konusunda bilgi aldı 
</HEADLINE>
<TEXT>

     Cumhurbaşkanı Ahmet Necdet Sezer, TBMM İnsan Haklarını İnceleme Komisyonu üyesi Mehmet Bekaroğlu ve beraberindeki İstanbul Barosu Başkanı Yücel Sayman ile Türk Tabipleri Birliği Merkez Konsey Başkan Yardımcısı Metin Bakkalcı’yı Çankaya Köşkü’nde kabul ederek görüştü. 
     Bekaroğlu, basına kapalı görüşmenin ardından, Çankaya Köşkü’nden ayrılırken gazetecilerin soruları üzerine, Cumhurbaşkanı Ahmet Necdet Sezer’e cezaevlerinde devam eden ölüm oruçları hakkında bilgi vermeye geldiklerini söyledi. Bekaroğlu, "Yaşanan süreci ve durumu anlattık. Sayın Cumhurbaşkanı ilgiyle, duyarlılıkla dinlediler" dedi. 
     Mehmet Bekaroğlu, bir soru üzerine, ölüm oruçlarının devam ettiğini ve eyleme katılanların sayısının giderek arttığını ifade ederek, "Ürkütücü bir sessizlik var. Bunu kırmak gerektiğini Sayın Cumhurbaşkanı’na ilettik" diye konuştu. 
     Bekaroğlu, "Durumdan şikayet mi ettiniz " sorusuna, "Asla şikayet için değil, bilgi sunmak, öneri sunmak için geldik" karşılığını verdi. 
     TBMM İnsan Haklarını İnceleme Komisyonu üyesi Bekaroğlu, Başbakan Bülent Ecevit’in dün konuya ilişkin olarak yaptığı açıklamaların anımsatılması üzerine ise, ölüm orucu eylemine 300’ün üzerinde tutuklu ve hükümlünün katıldığını, bunlardan 38’inin 75’inci güne girdiğini belirtti. 
     Bekaroğlu, "Açıklamalar bunu ortadan kaldırmıyor. Sessizlikle sorun çözülmüyor. Çaba gösterilmesi gerekiyor" diye konuştu. 
     Mehmet Bekaroğlu, Cumhurbaşkanı Sezer’in tepkisinin sorulması üzerine de, "Sayın Cumhurbaşkanı çok duyarlıydı, çok ilgiliydi" dedi. 
     




</TEXT>
</DOC>
