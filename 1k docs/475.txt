<DOC>
<DOCNO> 475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/guncel/agun.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İntikam saldırısı Bir şehit 
</HEADLINE>
<TEXT>
Canlı bomba ELİNİ KOLUNU SALLAYARAK Emniyet’e girdi 
"Müdürün misafiriyim" diye güvenliği atlatan ve x-ray cihazından bombayla geçmeyi başaran canlı bomba Şişli Emniyet Müdürlüğü'nü kan gölüne çevirdi 
     İSTANBUL Milliyet 

     DHKP - C’nin intikam eylemi, takım elbiseli canlı bombayla gelince Şişli İlçe Emniyet Müdürlüğü kana bulandı. Kendisini "işadamı" olarak tanıtıp üzerindeki bombayla güvenliği atlatan terörist, elini kolunu sallayarak dördüncü kata çıktı. İlçe Emniyet Müdürü Selçuk Tanrıverdi’nin odasına yönelen terörist, Tanrıverdi’nin makam şoförü Naci Canan Tuncer 39 "Nereye gidiyorsun " diye sorunca paniğe kapılıp bombayı patlattı. Canlı bomba parçalanırken, Tuncer şehit oldu. İkisi ağır yedi kişi yaralandı. 
     Mecidiyeköy Büyükdere Caddesi üzerindeki Şişli İlçe Emniyet Müdürlüğü’ne dün saat 13.50 sıralarında gelen şık giyimli terörist, üzerindeki tahrip gücü yüksek bombayla önce x - ray cihazından geçti. 
     
Asansörle çıktı      Girişteki güvenlik görevlisini, iş takibi için geldiğini belirterek aşan terörist, asansörle İlçe Emniyet Müdürü Tanrıverdi’nin makamının ve evrak kaydının yapıldığı İdari Büro’nun bulunduğu dördüncü kata çıktı. Koridora yönelmeden önce çayocağı ve bekleme yeri olarak kullanılan bölüme giren teröriste, içeride oturan Tanrıverdi’nin koruması ve makam şoförü Tuncer, "Nereye gidiyorsun " diye sordu. Paniğe kapılan terörist, bombanın fünyesini çekti. 
     
Savaş alanına döndü      Bombanın patlamasıyla bina ve Mecidiyeköy Meydanı’nın bir bölümü savaş alanına döndü. Canlı bombanın parçalanarak öldüğü patlamada, Tuncer şehit oldu. Polis memurları Murat Ergüder, Süleyman Okkacı ve Mehmet Kayışçı, bekçiler Yavuz Mender ve Hayati Balcı ile Derya Aslan, Sebahat Kısakol isimli vatandaşlar yaralandı. 
     Patlamanın meydana geldiği bölüm kanlar içinde kalırken, duvarlar parçalandı, camlar kırıldı. Yerinden fırlayan pencere çerçeveleri 20 metre ilerideki otobüs durağına düştü. 
     
Sadece kafası kaldı      Patlamanın ardından çevrede büyük panik yaşandı. Takviye güvenlik güçleri, ambulanslar ve itfaiye kısa sürede olay yerine ulaştı. Uzman ekiplerce yapılan incelemede, parçalanarak ölen bombacının yasadışı DHKP - C örgütü üyesi Gültekin Koç olduğu belirlendi. Binanın çevresi, daha sonra emniyet şeridi çekilerek bir süre trafiğe kapatıldı. İncelemelerin tamamlanmasından sonra yol trafiğe açıldı. Kafası dışında sağlam yeri kalmayan canlı bombanın çevre binaların duvarlarına kadar dağılan parçaları toplanarak Adli Tıp Morgu’na kaldırıldı. 
     
Gözlerinden yaralandılar      Florance Nightingale Hastanesi’ne kaldırılan polis memuru Murat Ergüder ve bekçi Yavuz Menda patlamada gözlerinden yaralandılar. Ergüder ve Menda’nın kör olma tehlikelerinin bulunduğu belirtildi. 
     Diğer yaralılardan polis memurları Mehmet Kayıkçı ve Süleyman Okkacı ile bekçi Hayati Balcı’da patlamanın etkisiyle geçici sağırlık oluştuğu, olay sırasında yoldan geçmekte olan Derya Aslan’ın da başına düşen çerçeve nedeniyle hafif yaralandığı kaydedildi. Kayıkçı, Okkacı ve Aslan tedavilerinin ardından taburcu edildi. Olayda, pasaport almak için binada bulunan Sabahat Kısakol da yüzünden yaralandı. 
     
     DAKİKA DAKİKA POLİS TELSİZİ 
Roket değilmiş, canlı bomba Şahıs eks’      13.58 Merkez, E - 5 Karayolu'ndan roketatarlı saldırı oldu, çok sayıda yaralı var. 
     14.00 Dört tane ambulans gönderin. 
     14.03 Karayolundan geçerken atmış olabilir. Aracın yakalanması için ana arterlerde önlem alın. 
     14.10 Canlı bomba olduğu anlaşıldı, şahıs eks. 
     14.11 İki arkadaşımız yaralı, ağır değil. Bir de yabancı vatandaş yaralı. Olayla ilgisi olabilir, müsait bir ekibiniz baksın. 
     14.13 Uzman çalışmaları bitirdik sonra detaylı arama yapın. 
     14.18 Gerekirse Mecidiyeköy bilinen yere ekip tavsiye edebiliriz. 
     14.18 Güvenlik gerekiyorsa komşu ilçelerden yardım gönderecekler. 
     14.19 Kağıthane'den ekip istiyoruz. 
     14.24 Özel kanal Olay yerine kimseyi yaklaştırmayın. Trafik ekipleri kargaşayı engellesin, Olay Yeri İnceleme ekipleri kalsın. 
     14.33 Emniyet Müdürlüğü'nün sağ tarafında şüpheli bir şahıs alındı. 
     14.45 Şahıs normal şüpheli olan . 
     
Abanoz Güvenlikte büyük ihmal var      İstanbul Emniyet Müdürü Bomba iyi kamufle edilmiş. DHKP-C’nin eylemi olabilir 
     İstanbul Emniyet Müdürü Kazım Abanoz, saldırıyla ilgili yaptığı değerlendirmede, "Güvenliğin ihmali var. Bomba çok iyi kamufle edilmiş ve çok şiddetli" dedi. Canlı bombanın kapıdan nasıl geçtiğini, dördüncü kata kadar nasıl çıktığını araştırdıklarını kaydeden Abanoz, olay saatinde görevli personel üzerinde soruşturma ve araştırmanın devam ettiğini bildirdi. 
     Hedefin İlçe Emniyet Müdürü Tanrıverdi olduğunu tahmin ettiklerini vurgulayan Abanoz, "Daha büyük sansasyon yaratsın diye, biz onun olduğunu düşünüyoruz" diye konuştu. 
     Böyle bir eylem yönünde istihbarat edinildiğini de dile getiren Abanoz, "Bununla ilgili uyarı yazıları 31 Aralık’ta yapıldı. Bütün teşkilatımızı uyarmıştık. Ama maalesef olay gerçekleşti" dedi. Abanoz, daha sonra hastanedeki yaralıları ziyaret etti. 
     
Hedef Müdür Tanrıverdi mi      İntihar saldırısı, Şişli İlçe Emniyet Müdürü Selçuk Tanrıverdi'nin makam odasının bulunduğu katta yapıldı. Bu durum gözleri Tanrıverdi’ye çevirdi. Canlı bombanın hedefi olduğu sanılan Tanrıverdi, 8 yıldır İstanbul Emniyet Müdürlüğü emrinde çalışıyor. İstanbul Emniyet Müdürlüğü'nde Hukuk İşleri Şube Müdürü olarak da görev yapan Tanrıverdi, Şişli Emniyet Müdürlüğü'ne atanmadan önce Gayrettepe Trafik Şube Müdürlüğü yaptı. 
     


 GÜNCEL 















</TEXT>
</DOC>
