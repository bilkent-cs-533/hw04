<DOC>
<DOCNO> 739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/son/sondun02.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush’un teknesi kundaklanmış 
</HEADLINE>
<TEXT>

     ABD’de tartışmalı başkanlık seçimini kıl payı kazanarak üç haftadan kısa zaman içinde Beyaz Saray’a yerleşmeye hazırlanan George Bush’un, 40 bin dolar değerindeki teknesinin kundaklandığı ortaya çıktı. 
     Geçen ay çıkan yangında harap olan teknede yapılan araştırmada, kundaklama izleri bulunduğu açıklandı. Yangını araştıran ekibin sorumlusu Mark Hanna, "Bu tekneyi her kim kundakladıysa, belli ki Bush’a ait olduğunu biliyordu" dedi. 
     Bush’un Ticaret Bakanlığı’na atadığı yakın arkadaşı Don Evans’ın da, sekiz metrelik teknenin ortak sahibi olduğu belirtildi. 
     George Bush’un sözcüsü Dan Bartlett, Bush ve Evans’ın, 14 kişilik tekneyi birlikte sigortaladıklarını, iki ailenin de tekneyi kullandığını söyledi. Bartlett, "Bush ve Evans, araştırmanın sonucunu öğrenmekten çok tedirgin oldular" dedi. 
     Bush’un seçimi kazandığının kesinleşmesinden dört gün sonra, Austin yakınındaki Travis Gölü yat limanında demirli teknede yangın çıkmıştı. 




</TEXT>
</DOC>
