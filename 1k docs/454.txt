<DOC>
<DOCNO> 454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/dunya/adun.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu bakanla Bakü-Ceyhan çok zor 
</HEADLINE>
<TEXT>

Bush’un enerji bakanlığına Ermeni yanlısı Abraham’ı ataması, Bakü - Ceyhan hattının tek şansı, Ermenistan üzerinden Türkiye’ye ulaşmasında. Aksi halde yeni bakan hatta destek olmaz’ yorumlarına yol açıyor 
     YASEMİN ÇONGAR Washington 

     ABD’de başkanlığı 20 Ocak’ta devralacak olan George W. Bush’un enerji bakanlığına eski Michigan Senatörü, Hıristiyan Arap kökenli Spencer Abraham’ı ataması, Ermeni lobisini memnun ederken, Türkiye açısından da "BaküCeyhan petrol hattının kaderi konusundaki soru işaretlerini" artırıyor. 
     Bu hattın gerçekleşmesine "iktisadi nedenlerle" karşı çıkan Amerikan petrol şirketlerinin Abraham üzerinde etkili olabileceği kaydedilirken, hattın Azeri topraklarından sonra, şimdiki gibi sadece Gürcistan yerine, Ermenistan üzerinden de geçerek Türkiye’ye ulaşmasından yana olanlar ise, "Yeni bakanın, Bakü - Ceyhan’a sahip çıkması için tek şans, hattın Ermenistan, Azerbaycan ve Türkiye’yi bağlayacak şekilde inşa edilmesi" yorumunu yapıyorlar. 
     
Ermeniler sevindi      Abraham, geçmişte hem Michigan’da, hem de ABD Senatosu’nda Ermeni soykırımı tezlerine sahip çıkmasının yanısıra, Azerbaycan’a karşı yaptırımlara da öncülük etmesiyle de tanınan bir siyasetçi. ABD’deki "ilk Arap kökenli bakan" olma özelliği de taşıyan Abraham, ailesinin geldiği Lübnan üzerinden Anadolu’dan göçmüş Ermeniler’le yakın ilişkiye sahip. 
     Kısa adı NORA olan Cumhuriyetçi Ermeniler Ulusal Örgütü, Abraham’ın enerji bakanlığına atanmasını memnuniyetle karşıladı. Örgütün Başkanı Melanie Kerneklian yeni Bush yönetiminde "birçok Ermeni dostunun yer aldığını" belirtirken, özellikle eski Michigan Senatörü’nün Azerbaycan’a yönelik yaptırımlardan yana kararlı bir tavır izlemiş olmasından övgüyle sözetti. 
     
Türkiye’ye karşıydı’      NORA’nın açıklamasında, Abraham’ın Dağlık Karabağ’daki durum nedeniyle Azerbaycan’a doğrudan ABD yardımı yapılmasını önleyen Özgürlüğü Destekleme Yasası’nın öncülerinden olduğu ve Ermeni soykırımı tezlerine de sahip çıktığı hatırlatıldı. Abraham 1995’te, Ermenistan’a yönelik abluka, Kıbrıs’ta çözümsüzlük ve insan hakları ihlalleri gerekçeleriyle, Türkiye’ye yardımının kısıtlanması için oy kullanmıştı. 
     "Ermeni Soykırımı" tezine de sahip çıkan Abraham, Senato’da yaptığı konuşmada, "Ermenilerin katledilmesinin başladığı 85 yıl öncesinden bu yana işlenen başka büyük bir suç daha vardır, o da bu gerçeğin dünyadan saklanmasıdır" demişti. 
     
Bush’un kabinesi Birleşmiş Milletler gibi      ABD’nin müstakbel başkanı George W. Bush’un oluşturduğu yeni kabinede bakanlıkların dağılımını inceleyenler, "Bu klasik bir Cumhuriyetçi yönetim olmayacak. Zira bugüne dek hiçbir Cumhuriyetçi kabinenin olmadığı kadar çok kadını ve azınlık mensubunu içeren rengarenk bir tarafı var" diyorlar. Ancak bir kesim de bu kabinenin Nixon, Ford, Reagan ve Baba Bush dönemlerinde görev alan eski cumhuriyetçileri yeniden yönetime taşıyan "eski kafalı ve geçmişe dönük" bir yanı olduğu eleştirisini getiriyor. 
     İki Latin, bir Japon, bir Arap... 
     Kabinenin "rengarenk" olduğunu söyleyenler, dört kadının yanı sıra, iki siyah, iki Hispanik, bir Arap kökenli ile bir Japon kökenliyi de bakan yapan Bush’un, "ABD’nin değişen çehresini yansıtarak, Beyaz, Anglo - Sakson, Protestan WASP erkekler egemenliğindeki Cumhuriyetçi Parti’nin kapılarını topluma daha fazla açtığını savunuyorlar. 
     Öte yandan 26 yıl öncesinin savunma bakanı Rumsfeld’in şimdi aynı göreve gelmesi ve Baba Bush döneminin Cheney, Powell, Rice, Card gibi yetkililerinin yeniden kilit roller üstlenmesini eleştirenler, "Bu kabine Soğuk Savaş döneminin kafa yapısına sahip insanları buluşturdu" diyorlar. 
     


 DÜNYA 













</TEXT>
</DOC>
