<DOC>
<DOCNO> 618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/sontur15.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Başmüfettişler Şişli Emniyet Müdürlüğü'nde incelemelerde bulunuyor 
</HEADLINE>
<TEXT>

     Emniyet Genel Müdürlüğü'ne bağlı müfettişler, dün bombalı saldırıya uğrayan Şişli İlçe Emniyet Müdürlüğü'nde incelemeler yapıyor. 
     Mecidiyeköy'deki Şişli Kaymakamlığı ve İlçe Emniyet Müdürlüğü'nün bulunduğu 10 katlı binanın 5. katında dün gerçekleştirilen saldırıyla ilgili Emniyet Genel Müdürlüğü'nün görevlendirdiği müfettişler, sabah saatlerinde binaya geldiler. 
     Patlamanın gerçekleştiği 5. katta incelemeler yapan müfettişlerin, dün binada görevli olan polis memurlarının da bilgilerine başvurdukları öğrenildi. 
     Bu arada, patlama sonucu hasar gören Büyükdere Caddesi ile Eski Osmanlı Sokağı yönündeki 5. kat pencerelerinin yenilendiği, diğer hasarlar için de tadilat çalışmalarının sürdüğü görüldü. Aynı binada faaliyet gösteren ilçe pasaport, silah ruhsat ve trafik büro amirliklerinde de aksaklık olmadan vatandaşların işlemleri yapılıyor. 
     Sabah saatlerinden itibaren görüntü almak için İlçe Emniyet Müdürlüğü'ne girmeye çalışan basın mensuplarına ise izin verilmedi. 
     Öte yandan, Şişli Etfal Hastanesi'nde tedavi altına alınan bekçi Hayati Balcı ile Sabahat Kısakol adlı vatandaşın, vücutlarına saplanan metal parçalarının ameliyatla çıkarıldığı öğrenildi. 
     Patlama sesinin etkisiyle kulak zarlarının patladığı ifade edilen Balcı ve Kısakol'un, 4-5 gün daha hastanede tedavi görecekleri bildirildi. 
     Florance Nightingale Hastanesi'ne kaldırılan Süleyman Okkacı, Mehmet Kayıkçı ve Derya Aslan'ın ise tedavilerinin ardından taburcu edildikleri kaydedildi. 
     Gözlerindeki yırtılmalar nedeniyle İstanbul Üniversitesi Cerrahpaşa Tıp Fakültesi Hastanesi Göz Servisi'ne sevk edilen polis memurları Mehmet Ergüder ve Yavuz Meydan'ın, Dr. Akif Özdamar başkanlığındaki bir ekip tarafından ameliyat edildiği ve bütün gece süren operasyonun ardından Cerrahi Yoğun Bakım Servisi'ne yatırıldıkları belirtildi. 




</TEXT>
</DOC>
