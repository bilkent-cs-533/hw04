<DOC>
<DOCNO> 580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/soneko03.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF artık işi şansa bırakmayacak 
</HEADLINE>
<TEXT>

     IMF heyeti, Türkiye’ye bundan böyle daha sık gelecek. 
     Daha önce 3 ayda bir Türkiye’ye gelen heyet bundan böyle her ay gelecek. 
     Türkiye’ye 2001 yılının ilk ziyaretini 12 Ocak Cuma günü gerçekleştirecek olan Carlo Cottarelli başkanlığındaki Uluslararası Para Fonu IMF heyeti, Türkiye’de bir hafta kalacak. Aynı gün temaslarına başlayacak olan heyet, ağırlıklı olarak bankacılık sektörüyle ilgilenecek, Türkiye’ye verilmesi kararlaştırılan 7.5 milyar dolarlık Ek Rezerv Kolaylığı SRF çerçevesinde, alınması gereken acil önlemler ve bu yıl içindeki özelleştirme programı üzerinde duracak. 
     IMF yetkilileri, bu yılın ilk çeyreğinin çok önemli olduğunu ve programın yeniden rayına oturabilmesi için ilk 3 ayın çok yakın bir şekilde takip edileceğini vurguluyorlar. 
     Bu gelişmeler nedeniyle, daha önceleri üç ayda bir ziyarete gelen IMF heyeti, yılın ilk çeyreğinde her ay ziyarete gelecek. İlk çeyreğin ardından, programın yeniden rayına girmesi durumunda ise IMF heyetinin ziyaretleri yeniden 3’er aylık olarak gerçekleşecek. 
     IMF’nin, aylık ziyaretlerinde, Niyet Mektubu’nda yer alan aylık gerçekleşmelerin yerine getirilip getirilmediği sıkı bir şekilde takip edeceği ve bu gelişmeler çerçevesinde kredinin geri kalan kısmını serbest bırakacağı kaydediliyor. 
     Bu arada, IMF’nin incelemelerinde, Dünya bankası tarafından istenilen taahhütlerin yerine getirilip getirilmediği konusunda da banka ile eşgüdüm içinde hareket edeceği ifade ediliyor. 
     IMF’nin bu eşgüdümünde, Dünya Bankası’nın, Türkiye’deki bankacılık sektörüne ilişkin uyarılarının haklı çıkması, ama IMF’nin bu uyarıları ciddiye almamasının etkili olduğu belirtiliyor. 
     




</TEXT>
</DOC>
