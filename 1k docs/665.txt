<DOC>
<DOCNO> 665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/sanat/asan.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeugma şimdi çinilerde 
</HEADLINE>
<TEXT>

Çini ustası Sıtkı Olçar, Anadolu toprağıyla beslenen ve geçmişi bugüne taşıyan yeni çalışmalarıyla İMKB Sanat Galerisi’nde 
     SERAP YÜZGÜLLER 

     Geleneksel İznik ve Kütahya çinilerine getirdiği özgün ve çağdaş yorumlarla günümüz çini sanatının en önemli ustalarından biri olan Sıtkı Olçar, son çalışmalarını İMKB Sanat Galerisi’nde sergiliyor. Kütahya doğumlu sanatçı doğduğu toprakların gözbebeği çiniyle kurduğu gönül bağını 1973’ten beri sürdürüyor. Geçmişle ilişkisini hiç koparmayan Sıtkı Usta’nın son çalışmalarında da aynı olguyla karşılaşıyoruz Anadolu topraklarıyla beslenen bir sanat. 
     
"Zeugma Güzeli"      Sergideki çiniler, sanatçının bugüne kadar gerçekleştirdiği tüm eserlerde olduğu gibi arkaik, Hellenistik, Roma ve Osmanlı formlarını bir araya getiriyor. 18. yüzyılda yapılmış Kütahya çinilerinin çağdaş yorumu olan kuşlar, İznik çinilerini günümüze taşıyan balıklar, kaplumbağalar, çiçekler, yapraklar, turkuvaz k seler, tabaklar... Bu geleneksel formların ötesinde serginin en ilgi çekici eseri, 80 cm. çapındaki "Zeugma Güzeli" adlı yapıt. Sıtkı Usta, sular altında bırakılarak 2000 yılına damgasını vuran Zeugma antik kentini bu yapıtıyla çiniye taşımakta. Eserde kullanılan turkuvaz mavisi, sarı ve İznik çinilerinden tanıdığımız mercan kırmızısı göz kamaştırıyor. Sanatçı, Bizans tarzındaki harflerle yazmış olduğu "Zeugma Güzeli" adını ise esere özellikle verdiğini söylüyor "Bazı kitaplarda bu mozaik Çingene Güzeli’ olarak adlandırılıyor. Ben, bu ifadeye karşı çıkarak eseri yeni sözcüklerle adlandırdım." 
     Sergide Bizans sanatına ait başka çalışmalar da var. 1998 yılında Bizans mozaiklerini ilk kez çiniye uygulayan Sıtkı Usta bu kez Metropolitan Müzesi’nde yer alan Bizans sikkelerinden esinlenmiş. Aslan, at, tavuskuşu, aziz tasvirleri gibi çeşitli figürlerin yer aldığı çinilerde ağırlıklı olarak kullanılan malzeme, altın varak. Bu eserlerin hem yapımı zor hem de pahalıya mal oluyor ve özellikle koleksiyonerlerce satın alınıyor. Sergide yer alan diğer çalışmalarda Sıtkı Usta geçmiş zaman haritalarının izini sürerek izleyiciye yeni bir dünya yaratıyor. Piri Reis’in haritalarının da kullanıldığı bu çinilerde hedeflerine yönelmiş kalyonlar, pupa yelken giden kadırgalar, yelkenliler karşımıza çıkıyor. Geleneksel çini sanatının günümüzde yaşamasına önemli bir katkıda bulunan Sıtkı Olçar, her döneminde olduğu gibi son dönem çalışmalarında da geçmişin kapılarını aralıyor. İzleyiciye ise aralanan bu kapıdan içeriye süzülmek kalıyor. 
     


 SANAT 










</TEXT>
</DOC>
