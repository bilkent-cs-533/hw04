<DOC>
<DOCNO> 599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/sonspo07.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Tekelioğlu ile sözleşme imzaladı 
</HEADLINE>
<TEXT>

     Trabzonspor, dün anlaştığı Sadi Tekelioğlu ile resmi sözleşme imzaladı. 
     Mehmet Ali Yılmaz Tesisleri'nde yapılan imza töreninde, Asbaşkan Ömer Gürsoy, Futbol Şube Sorumlusu Sedar Bali ile bazı yönetim kurulu üyeleri hazır bulunurken, Sadi Tekelioğlu ve yardımcıları kendilerini sezon sonuna dek bordo-mavili renklere bağlayan sözleşmeye imza attılar. 
     Sadi Tekelioğlu İmza töreninde yaptığı açıklamada, her teknik adam gibi kendisinin de bu görevi başarılı bir biçimde yapacağı düşüncesini taşıdığını belirterek, ''Kulüp zor bir dönemden geçtiği için bana sunulan teklifi de tereddüt etmeden kabul ettim'' dedi. 
     Tekelioğlu, Trabzonlu ve Trabzonsporlu bir teknik adam olduğunu ve daha önce bordo-mavili kulübün alt yapısında da görev aldığını da kaydederek, şöyle konuştu 
     'Geçen sezon başında da kulüple anlaşmak üzereydim ancak olmadı. A takımda görev yapmak bugüne kısmetmiş. Daha önceki dönemle ilgili bir açıklamada bulunmayacağım. Ancak şu an futboldan anlayan bir başkan, yine futbolu iyi bilen ve daha önce bu takımın formasının da giyen Futbol Şube Sorumlusu Serdar Bali gibi isimler ile iyi bir çalışma ortamı yakalayacağız.'' Takımı tanıdığını da belirten Tekelioğlu, ''İlk yarıda takımda özellikle sakatlıklardan dolayı eksiklikler yaşandı. Ancak ikinci yarı daha başarılı bir grafik çizeceğimize inanıyorum'' diye konuştu. Tekelioğlu, kulüpten dün akşam ayrılan Oktay içinde, ''İnşallah bonservis sorunu çözülür ve böyle bir önemli oyuncuyu kadromuzda görürüz'' dedi. 




</TEXT>
</DOC>
