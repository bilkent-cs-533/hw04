<DOC>
<DOCNO> 777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/son/sontur02.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yenilikçiler Erdoğan'la biraraya geldi 
</HEADLINE>
<TEXT>

     FP'de yenilikçi kanadın önde gelen isimlerinden Kayseri Milletvekili Abdullah Gül, ''Bundan sonra da doğru bildiklerimizi, milletimizin çıkarına bildiklerimizi, açıkça söylemeye, yapmaya devam edeceğiz'' dedi. 
     FP Kayseri Milletvekili Gül, FP'li yenilikçi 45 milletvekili ve eski İstanbul Büyükşehir Belediye Başkanı Tayyip Erdoğan ve Ankara Büyükşehir Belediye Başkanı Melih Gökçek ile Gölbaşı Patalya Otelde akşam yemeğinde biraraya geldiler. 
     Gül,şöyle konuştu 
     'Bütün isteğimiz, arzumuz milletin arzularını terennüm etmesi, milletin arzularını en iyi şekilde temsil etmesidir. Bütün gayretlerimiz bunun içindir, şimdiye kadar bu uğurda gayret ettik. Bundan sonra da doğru bildiklerimizi, milletimizin çıkarına bildiklerimizi, açıkça söylemeye, yapmaya devam edeceğiz. Yanlış olanları da ikaz edeceğiz ve bunları düzeltmek için gayret sarfedeceğiz. Bunun dışında herşey önemsizdir. Önemli olan Türkiye'dir. Milletin meseleleridir. Halkın meselelerinin temsilcisi olmak, bunların sesi olmak hedefimizdir. Bunu da partimizin yapması için gayret ediyoruz. Bunda kararlıyız. Bu uğurda herhangi bir çekincemiz kesinlikle söz konusu değildir. Yapacağımız işler bu doğrultuda olacaktır.'' 
     Gül, bir soru üzerine, yaptıkları toplantıda herhangi bir karar alınmadığını ifade ederek, milletin arzu ettiklerini söylemeye devam edeceklerini kaydetti. 
     Abdullah Gül, bir gazetecinin, ''Bunu FP çatısı altında mı yapacaksınız'' sorusuna, ''Şüphesiz ki, partimiz içinde derken FP'yi söylüyorum. Şüphesiz ki'' karşılığını verdi. 
     FP hakkındaki kapatma davası sonuçlanmadan önce partiden ayrılıp ayrılmamak konusunda ne düşündüklerini soran bir gazeteciye de Gül, ''Hayır, bunları demin söylediğim çerçeve içerisinde konuştuk, paylaştık. Düşüncelerimiz partimizin halkımızı en iyi şekilde temsil etmesi, halkın umudu haline gelmesi ve iktidar alternatifi olduğunu göstermesi için hep beraber gayret göstereceğiz'' yanıtını verdi. 
     FP'li Cemil Çiçek'in de eleştirilerde bulunduğu, siyasetin ''haysiyetli ve şerefli'' yapılması gerektiğini ifade ederek, ''Milletvekilliğini uzun süre değil bir ay da olsa şereflice yapalım. Fedakarlık yapılacaksa hep beraber yapalım'' dediği ifade edildi. 
     Gül'ün de iktidarı eleştirdiği ve hükümetin yıpranmasına karşılık FP'nin etkin muhalefet yapamadığını, bunun da tabanda rahatsızlık yarattığını ifade ettiği bildirildi. 
     FP Grup Başkanvekili Bülent Arınç'ın da, iktidarı tenkit ederek toplantıya katılan milletvekillerinin meclis çatısı altında haysiyetli mücadele verdiklerini dile getirerek, ''Bunu yaparken de zikzak çizmiyoruz, bunun için de halk teveccüh gösteriyor. Bu destek eminim giderek artacaktır. Umuyorum ilk olağan kongremizden sonra da doğruları söylemenin bölücülük anlamı taşımadığı anlaşılmıştır'' dediği ifade edildi. 
     




</TEXT>
</DOC>
