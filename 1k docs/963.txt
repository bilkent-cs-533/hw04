<DOC>
<DOCNO> 963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/07/guncel/gun03.html </URL>
<DATE> 2001/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevinden çıkar çıkmaz yeni işine başladı 
</HEADLINE>
<TEXT>
6 gün dayanabildi 
Afla serbest kalan Fahrettin Yaman, daha bir hafta olmadan tam 22 kilo esrarla yakalandı 
     HÜSEYİN SOLMAZ Edirne DHA 

     Şartla Salıverme Yasası kapsamında Bayrampaşa Cezaevi'nden altı gün önce tahliye olan Fahrettin Yaman, jandarma ekiplerine 22 kilo esrar satmak isterken suçüstü yakalandı. İstanbul'da otopark mafyasına yapılan operasyon sonucu ele geçirilen ve tutuklanarak cezaevine konulan 20 yaşındaki Yaman, cezaevinden çıkar çıkmaz bu kez uyuşturucu ticaretine atıldı. 
     
45 milyar lira istedi      İstanbul'dan temin ettiği esrarı Edirne'de satmak isteyen Yaman, alıcı gibi davranan Edirne İl Jandarma Alay Komutanlığı Kaçakçılık ve Organize Suçlarla Mücadele Şubesi elemanlarına elinde çok kaliteli esrar bulunduğunu söyledi. 100 gramlık esrar numunesini de jandarma ekiplerine veren Fahrettin Yaman, 22 kilo esrar karşılığı 45 milyar lira istedi. 
     
"Acilen para lazımdı"      Anlaşma sağlanınca Sazlıdere mevkiindeki bir benzinlik istasyonuna gelerek mal teslimatı yapmak isteyen Fahrettin Yaman burada kıskıvrak yakalandı. İlk sorgusunda, "Cezaevinden çıktıktan sonra parasız kaldım, iş bulamadım. Bu işe mecbur kaldım, çünkü kısa zamanda çok para lazımdı" diyen Yaman çıkarıldığı mahkemece tutuklanarak "altı günlük" af özgürlüğüne son verdi. 
     


 GÜNCEL 
































</TEXT>
</DOC>
