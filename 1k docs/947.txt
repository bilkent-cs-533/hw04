<DOC>
<DOCNO> 947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/07/dunya/dun03.html </URL>
<DATE> 2001/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
10 yıldır biliyorduk’ 
</HEADLINE>
<TEXT>

İngiltere Savunma Bakanlığı’nın, uranyumlu cephanenin yarattığı radyasyon tehlikesini yıllardır gizlediği ortaya çıktı 
     LONDRA - MİLLİYET 

     Kosova’da görev yapan 9 İtalyan askerinin kan kanserine yakalanarak ölmesi üzerine Avrupa kamuoyunun birinci gündem maddesi haline gelen NATO’nun indirgenmiş uranyum DU içeren silah ve bombalarının yarattığı tehdit konusunda en şaşırtıcı açıklama İngiltere’den geldi. 
     Şimdiye kadar NATO’nun Kosova operasyonunda kullandığı DU içeren cephanenin yarattığı radyasyon tehlikesini reddeden İngiliz hükümeti, bu kez tehlikenin 10 yıldır bilindiğini itiraf etti. İngiltere Savunma Bakanlığı yetkilileri, ellerinde bulunan raporların, tehlikenin varlığını 10 yıl önceden haber verdiğini kabul etti. 
     
     Belirtiler 
     Savunma Bakanlığı’nı itirafa "The Daily Telegraph" gazetesi zorladı. Gazete, Kosova’da görev alan İngiliz askerlerinin bir bölümünde, radyasyona bağlı bazı semptomların görülmeye başlandığını bildirerek Kosova’daki Alman askerlerine dağıtılan bir talimatnamenin aynı tehlikenin varlığına işaret ettiğini yazdı. 
     Tehlikeden 10 yıldır haberdar olduğunu kabul eden İngiliz Savunma Bakanlığı, buna rağmen, ordu personelinin bu silahlardan zarar görüp görmediğine ilişkin bir tarama yapılmasına gerek olmadığını ileri sürdü. 
     
     


 DÜNYA 













</TEXT>
</DOC>
