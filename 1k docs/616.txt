<DOC>
<DOCNO> 616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/sontur13.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hülya Avşar'ın sözleri 5 televizyonu kapattırdı 
</HEADLINE>
<TEXT>

     Hülya Avşar'ın sözleri, 5 televizyon kanalına yayın durdurma cezası getirdi. 
     Radyo ve Televizyon Üst Kurulu RTÜK , Avşar'ın resim sergisinde Prof. Adnan Çoker'le tartışmasının ardından yaptığı hakaret dolu açıklamaları yayınlayan TGRT, İnterstar, Kanal D, Kanal 6 ve Show TV'ye birer gün yayın durdurma cezası verdi. 
     Üst Kurul dün yaptığı toplantıda, İzleme Değerlendirme Dairesi'nin raporlarını ele aldı. 
     Söz konusu raporda, Avşar'ın, Prof. Çoker'le tartışmasının ardından kameralar önünde sarfettiği sözlerine yer verildi. 
     Raporda ayrıca, Avşar'ın bu sözlerinin, 5 televizyon kanalında yaklaşık 10 gün süreyle çeşitli vesilelerle tekrar tekrar yayınlandığına dikkat çekildi. 
     Üst Kurul, yaptığı değerlendirme sonucu bu yayınların 3984 Sayılı RTÜK Kanunu'nun 4. maddesinin ''Kişi ya da kuruluşları eleştiri sınırları ötesinde küçük düşürücü, aşağılayıcı veya iftira niteliği taşıyan yayın yapılamayacağına'' ilişkin J bendine aykırı olduğuna karar verdi. Üst Kurul, bu bendi ihlal ettikleri gerekçesiyle TGRT, İnterstar, Kanal D, Kanal 6 ve Show TV'ye birer gün yayın durdurma cezası verdi. 
     ATV'ye ''Çocukların ve gençlerin fiziksel, zihinsel, ruhsal ve ahlaki gelişimini olumsuz yönde etkileyebilecek yayın yapılmaması'' ilkesini ihlal ettiği gerekçesiyle bir gün yayın durdurma cezası veren Üst Kurul, Flash TV'yi de ''Toplumu şiddet, terör ve etnik ayrımcılığa sevkeden ve toplumda nefret duyguları oluşturacak yayınlara imkan verilmemesi ilkesine'' aykırı yayını gerekçesiyle bir gün yayın durdurma ile cezalandırdı. 
     Üst Kurul ayrıca, Kral TV'ye de ''Özel amaç ve çıkarlara hizmet eden ve haksız rekabete yol açıcı yayın yapılmaması'' ve ''Çocukların ve gençlerin fiziksel, zihinsel, ruhsal ve ahlaki gelişimini olumsuz yönde etkileyebilecek yayın yapılmaması'' esaslarına aykırı davrandığı gerekçesiyle birer günlük iki ayrı ceza verdi. 
     'Tasavvuf Sohbetleri'' adlı programıyla ''Anayasa'nın Genel Esaslar kısmında yer alan ilkelere, demokratik kurallara ve kişi haklarına'' aykırı yayın yapan Radyo Nur'a da 6 ay yayın durdurma cezası verilmesini kararlaştıran RTÜK, çeşitli gerekçelerle Kral TV, CNN Türk ve BRT'ye de uyarı cezası verdi. 




</TEXT>
</DOC>
