<DOC>
<DOCNO> 749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/son/sondun12.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da Balkan Sendromu şüphesiyle ölen askerlerin sayısı 9'a çıktı 
</HEADLINE>
<TEXT>

     İtalya'da ''Balkan Sendromu'' tartışmaları büyürken, Roma Askeri Savcılığı, söz konusu sendromdan dolayı öldüğünden kuşkulanılan asker sayısının 9'a çıktığını belirtti. 
     İtalya'da kanserden ölen askerler arasından Balkanlar'da görev yapmış olanlar belirlenirken, asker yakınlarının panik içinde olduğu kaydedildi. 
     Halkı bilgilendirmek için, Savunma Bakanlığı'nda kurulan ''Balkan Sendromu'' özel telefon hatları ile gün boyunca arayan asker yakınlarına bilgi verildiği bildirildi. 
     İtalyan basınında konuyla ilgili yorumlar yer alırken, Roma'daki Askeri Poliklinik'in başhekimi, Corriere della Sera gazetesine verdiği demeçte, ''kanser hastası 50 askeri tedavi ettik ve hiçbiri de İtalya dışında görev yapmamıştı'' dedi. 
     2 günlük özel ziyaret için Roma'da bulunan AB Ortak Savunma ve Dış Politika yüksek komiseri Javier Solana'nın, Başbakan Giuliano Amato ile görüşmesinde ''Balkan sendromu'' hakkında bilgi verdiği belirtildi. Öte yandan, Yeşiller Partisi, NATO'nun Adriyatik Denizi'ne bıraktığı bombaların da incelemeye alınması için Askeri Savcılık'a dilekçe verdi ve İtalyan kıyılarının riskte olup olmadığının araştırılmasını istedi. 




</TEXT>
</DOC>
