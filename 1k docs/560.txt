<DOC>
<DOCNO> 560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/sondun01.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail ile Filistin yetkilileri Washington’a gidecek 
</HEADLINE>
<TEXT>

     İsrail Hükümeti ile Filistin Ulusal Özerk Yönetimi’nden temsilcilerin, 97 gündür süren çatışmaları durdurmak için yeniden Washington’a gidecekleri bildirildi. 
     Kudüs’teki Batılı diplomatik kaynakların verdiği bilgiye göre, Washington’da doğrudan yüz yüze görüşme yapmayacak olan iki tarafın heyetlerinin uzlaşma çabaları için ilk olarak İsrail heyetinin bu hafta içinde Washington’a gitmesi, gelecek hafta da Filistin tarafı temsilcisinin ABD’nin başkentine hareket etmesi bekleniyor. 
     Batılı kaynaklar, İsrail Başbakanı Ehud Barak ile Filistin Devlet Başkanı Yaser Arafat’ın, arabulucu ABD Başkanı Bill Clinton ile temsilcilerini Washington’a gönderme hususunda anlaştıklarını bildirdi. 
     Barak’ın makamından yapılan açıklamada ise Washington’a gidişin "resmi barış müzakelerinin yeniden başlaması anlamına gelmediği " belirtildi. 
     İsrail ile Filistin arasındaki resmi barış müzakereleri, ABD Başkanlığı’nın dinlenme tesisi Washington-Camp David’de Temmuz’da yapılan Barak-Arafat-Clinton doruğunda, Kudüs’ün nihai statüsü ve mülteciler konularında kilitlenmişti. Ardından, 28 Eylül’de İsrail’in aşırı milliyetçi Likud Birleşik Parti Genel Başkanı Ariel Şaron’un, Hazreti Muhammed’in Mirac mucizesi mekanı Doğu Kudüs Eski Kent’te Hüremmüşref’i 28 Eylül’deki ziyareti, 360’a yakın kişinin öldüğü çatışmaların fitilini yakmıştı. 
     Gelinen son aşamada ABD’nin taraflara sunduğu taslak plan, Kudüs’ün Doğu Kesimi’nin ortak yönetilmesini, Batı Şeria’nın yüzde 95’inin, Gazze Şeridi’nin ise tamamının Filistin tarafına bırakılması Filistinli mültecilerin anayurtlarına dönüşünün ise rafa kaldırılmasını içeriyor. 
     İsrail ve Filistin heyetlerinin Washington’ın güneydoğusunda Potomac Irmağı yanındaki Bolling Hava Kuvvetleri Üssü’ndeki 19 Aralık’ta başlayan görüşmeleri de anlaşmazlıkla sonuçlanmıştı. 
     İsrail Dışişleri Bakanı Şlomo Ben-Ami, ABD Başkanı Bill Clinton’ın 8 yıllık iktidarını yeni Başkan George Bush’a devredeceği 20 Ocak’tan ve en önemlisi İsrail’de özel başbakanlık seçiminin yapılacağı 6 Şubat’tan önce bu aşamada Filistin Yönetimi ile anlaşma sağlamanın mucize olacağını belirtti. 




</TEXT>
</DOC>
