<DOC>
<DOCNO> 590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/soneko13.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Toskay "Hükümet kararlılıkla ekonomik programın arkasında" 
</HEADLINE>
<TEXT>

     Bakanlar Kurulu toplantısında madencilik sektörünün sorunlarıyla, endüstri bölgeleri kurulması hakkındaki kanunu tasarısı masaya yatırıldı. 
     Başbakan Bülent Ecevit başkanlığında toplanan ve yaklaşık 3.5 saat süren Bakanlar Kurulu'nun ardından Devlet Bakanı Tunca Toskay açıklamalarda bulundu. Kurulda madencilik sektörünün sorunlarına değinilerek, alınması gereken tedbirler üzerinde durulduğunu belirten Toskay, Kurul'un ikinci gündem maddesinin ise endüstri bölgeleri kurulması hakkındaki kanun tasarısının oluşturduğunu söyledi. Tasarıyla yerli ve yabancı yatırımcıların Türkiye'deki yatırımları gerçekleştirme sürecinde karşılaştıkları bürokratik engelleri ortadan kaldırmanın amaçladığını belirten Toskay, tasarının olgunlaştırılması için ilgili bakanların çalışma yapmasını kararlaştırıldığını bildirdi. 
     Kanunla ilgili olarak bir hafta içinde bütün bakanlıkların kendi görüşlerini hazırlayacağını ve önümüzdeki hafta toplanacak Bakanlar Kurulu'nda sunacağını kaydeden Toskay, tasarıya nihai şeklinin bu toplantıda verileceğini söyledi. 
     Toplantıda, önceki gün gerçekleştirilen liderler zirvesinde ele alınan konular da masaya yatırıldı. Bakanlar Kurulu'nda hükümetin programın arkasında kararlılıkla durduğu bir kez daha belirtildi. Toskay, ihracatın artırılmasıyla ilgli önlemlere ilişkin olarak ise gerekli düzenlemelerin bütçe kanunuda yapıldığını anımsattı. 




</TEXT>
</DOC>
