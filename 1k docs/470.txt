<DOC>
<DOCNO> 470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/ekonomi/eko08.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
2000’de tüm yatırımcılar kaybetti 
</HEADLINE>
<TEXT>

Geçen yıl enflasyon karşısında, hem faiz, hem döviz hem de borsa zarar ettirdi 
     Yatırımcı 2000 de umduğunu bulamadı. Yüzde 39 olarak açıklanan yıllık TÜFE oranı baz alınarak yapılan hesaplamalara göre hisse senedi yatırımcısı 2000 yılında beklediğini bulamadı. Nominal olarak ortalama yüzde 37.95 oranında bir düşüş yaşanan borsada yatırımcının enflasyonun tahribatı da göz önünde bulundurulduğunda gerçek kaybı yüzde 55.36'ya ulaştı. 
     Altın ve döviz de yatırımcısına bekleneni veremedi. 24 ayar külçe altının gram satış fiyatının 2000 yılındaki reel gerilemesi yüzde 16.58, Cumhuriyet altınının satış fiyatının reel gerilemesi de yüzde 14.73 oranında gerçekleşti. Dövizde ABD Doları'nda yıllık reel gerileme yüzde 10.82, Alman Markı'nda da yüzde 17.78 oldu. 
     
Yüzde 2 kazanca razı olduk      İMKB Tahvil ve Bono Piyasası'nda da yatırımcılar bazı vadelerde enflasyonun 1-2 puan altında kalan faizlerle zarara razı olurken, bazı vadelerde reel olarak yüzde 2 ile yüzde 8 arasında değişen oranlarda kazanç elde ettiler. 
     Yatırım fonlarına katılma belgelerine yatırım yapanlar da 2000’de reel olarak ortalama yüzde 13.06 oranında zarar ettiler. A tipi fon yatırımcılarının ortalama kayıpları yüzde 30’a ulaşırken, B tipi fon yatırımcılarının kayıpları yüzde 4.4 oldu. 
     1999 sonundaki oranlardan parasını bir yıl vadeli bankaya yatıranlar 2000 yılı sonunda reel olarak binde 7’lik bir kayıp yaşadılar. 2000 yılı boyunca parasını sürekli aylık repoda değerlendiren yatırımcı enflasyonun üstünde bir getiri sağladı. Aylık repo yatırımcısının enflasyon karşısındaki kazancı yüzde 4.7 olarak gerçekleşti. 
     


 EKONOMİ 





















</TEXT>
</DOC>
