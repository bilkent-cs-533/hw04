<DOC>
<DOCNO> 613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/sontur09.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Af Yasası canlı bombayı da affetmiş 
</HEADLINE>
<TEXT>

     Şişli İlçe Emniyet Müdürlüğü'ne intihar eylemi düzenleyen Gültekin Koç'un, Af Yasası'ndan yararlandığı ve bu nedenle hakkındaki arama kaydının kaldırıldığı anlaşıldı. 
     Yapılan araştırmalarda, Sakarya Üniversitesi İnşaat Mühendisliği Fakültesi'ni 3. sınıftan terk eden Gültekin Koç'un, 1996 yılında Kadıköy'deki 1 Mayıs olaylarına katıldığı için gözlem altına alındığı ve İstanbul DGM'ce ''Yasadışı örgüt üyelerine yardım ve yataklık etmek'' suçundan 3 yıl 9 ay ağır hapis cezasına çarptırıldığı için arandığı tespit edildi. 
     Koç'un, aldığı cezaya ilişkin karar TCK'nın 169. maddesinden kurulduğu için, 21 Aralık 2000 tarihinde Resmi Gazete'de yayınlanarak yürürlüğe giren 23 Nisan 1999 Tarihine Kadar İşlenen Suçlardan Dolayı Şartla Salıverilmeye, Dava ve Cezaların Ertelenmesine Dair Kanun'dan yararlandığı, bu kanun kapsamında da hakkındaki arama kaydının kaldırıldığı belirlendi. 
     İstanbul Emniyet Müdürlüğü'nün üst düzey bir yetkilisinden alınan bilgiye göre, Şişli İlçe Emniyet Müdürlüğü'ne dün düzenlediği bombalı saldırıda kendisi de parçalanarak ölen Gültekin Koç'un, olayda dinamit lokumu kullandığı anlaşıldı. 
     Koç'un, üzerine sardığı dinamit lokumunun miktarı ve düzeneği hakkındaki araştırmalar ise sürüyor. 
     İstanbul Emniyet Müdürlüğü'nden 1997 yılında pasaport alan Koç'un, Almanya'ya gidebilmek için konsolosluğa başvurduğu, ancak vize alamadığı için bu ülkeye gidemediği de ortaya çıktı. 
     Bu arada, İstanbul Terörle Mücadele Şube Müdürlüğü'ne bağlı ekiplerin, geçen yıl Haziran ayında Koç ve ailesinin kaldığı Esenler'deki eve yönelik bir uygulama gerçekleştirdiği belirtilerek, bu uygulamada Gültekin Koç'un çaycılık yapan babasının polislere oğlunun İsviçre'de olduğu beyanında bulunduğu bildirildi. 




</TEXT>
</DOC>
