<DOC>
<DOCNO> 574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/sondun15.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistinliler barış görüşmelerine Rusya'nın da katılmasını istedi 
</HEADLINE>
<TEXT>

     Filistin yönetimi, İsrail ile barış görüşmelerine Rusya'nın da katılmasını istedi, ABD'nin önerilerini ise eleştirdi. 
     Filistin'in Moskova Büyükelçisi Hayri El Oridi, bugün düzenlediği basın toplantısında, ''Rusya'nın da barış görüşmelerinde bulunmasını istiyoruz. Bu Rusya'nın hakkı ve Rusya'nın bu hakkını kullanmasını talep ediyoruz'' dedi. 
     Filistin sorunuyla ilgili olarak uluslararası toplumun aldığı kararlar üzerinde tartışılmaması gerektiğini, ancak ABD yönetiminin bunu yaptığını belirten El Oridi, ''Kararlar tartışılmamalı, uygulanmalı'' dedi. Büyükelçi, bu kararların, İsrail'in 1967'de işgal ettiği Arap topraklarından çekilmesini şart koştuğunu belirtti. 
     Kudüs'ün statüsü sorununa da değinen Büyükelçi, ''Kent, her iki devlete de başkentlik etmeli. Kudüs sorununun çözümü, barışın da anahtarı'' diye konuştu. 
     Büyükelçi, Devlet Başkanı Yaser Arafat'ın, Washington'daki temaslarıyla ilgili olarak Arap ülkelerine bugün Kahire'de bilgi vereceğini belirtti. 
     ABD Başkanı Bill Clinton'ın barış önerilerine Filistin tarafının yanıtının, üzerinde düşünüldükten sonra verileceğini kaydeden El Oridi, aynı zamanda önerileri eleştirdi. Büyükelçi, ''ABD'nin önerileri, İsrail-Filistin anlaşmazlıklarını giderme yeteneğinden uzak. Bunlar, bir savaşı sona erdirebilir, ancak bir başka savaşı tetikleyebilecek nitelikte öneriler'' ifadesini kullandı. 




</TEXT>
</DOC>
