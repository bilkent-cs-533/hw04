<DOC>
<DOCNO> 638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/ekonomi/eko01.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeks 10 bini devirdi 
</HEADLINE>
<TEXT>

Dışarda FED’in faiz düşürmesiyle özellikle gelişmekte olan borsalarının rahatlaması, içerde düşük enflasyon ve kolay borçlanma beklentisi borsayı uçurdu. Endeks 10.198’e yükseldi 
     ORHAN TEKEOĞLU 

     Yeni yıla iyi başlangıç yapamayan İMKB, ABD’de FED’in sürpriz bir şekilde faizleri düşürmesi, içerde enflasyonun beklenenin altında gelmesi, liderler zirvesinden bankacılık sektörüne destek mesajı çıkması ve Hazine’nin, piyasa yapıcısı bankalarla yaptığı toplantıda bugünkü ihale için faiz dikte etmeyeceği mesajını vermesiyle rahatladı. Öte yandan, Euro’nun dolar karşısında değer kazanması ve petrol fiyatlarının düşmesi de olumlu hava yarattı. Borsa yükseldi, faiz düştü, dolara olan talep azaldı. 
     FED’in faiz indirimi en çok gelişmekte olan ülke borsalarını hareketlendirirken, İstanbul Borsası yüzde 11.61 ile dünya borsaları arasında dün en hızlı yükselen borsa oldu. Rusya Borsası da yüzde 9.83’lük artış gösterdi. 
     
Borsa tavan yaptı      Olumlu haberlerle güne hızlı alımlarla başlayan borsa, ilk dakikalarda 10 bin endeksi zorladı. İlk seanstaki 222.8 trilyonluk işlem hacmiyle endeks yüzde 7.91’lik artış gösterdi ve 9.888’e çıktı. 
     Alımlar ikinci seansta da sürdü ve endeks günü yüzde 11.61’lik artış ve 1.060 puanlık yükselişle 10.198’den kapattı. Endeks en son 7 Aralık’ta 10 bin puanın altına inmişti. Borsanın dünkü çıkışında İMKB - 30 Endeksi içinde yer alan lokomotif hisselerin yoğun talep görmesinin önemli etkisi oldu. Günlük toplam işlem hacmi de önceki güne göre yüzde 165 artarak 384.1 trilyona ulaştı. 
     Uzmanlar, yerli yatırımcı gibi yabancı yatırımcının da bugünkü ihaleyi beklediğini belirterek, borsadaki hızlı yükselişin ardından kar amaçlı satışların gelebileceği uyarısında bulundular. 
     
Türk tahviline ilgi      FED’in faiz indirimi ve içerde düşük çıkan enflasyon, Türk tahvillerinin dış piyasalardaki konumunu rahatlattı. Faiz indirimi en çok Türk ve Rusya tahvillerine yaradı. Yabancı bankacılar, Türkiye’de çok güçlü ve yerel bazlı alımlar olduğunu söylediler. 
     Türk tahvillerindeki alıcılar, çarşamba günü piyasaların kapanmasından sonra açıklanan enflasyon verilerinden de destek aldı. 
     
Toplantı faizin işine yaradı      Bankalar Birliği’ndeki toplantı sonrası alıma geçen bankalar ihale öncesi bono faizleri düştü 
TARIK YILMAZ 
     Bankalar Birliği’nde önceki gün ekonomi bürokratları ve piyasa yapıcısı bankalar arasında yapılan toplantı sonrası faizler düşüşe geçti. 
     Toplantıda banka temsilcilerinin bono piyasasında daha agresif alış kotasyonlarının girilmesi konusunda hemfikir olması ve dün alıma geçmeleri faizin düşüşünde etkili oldu. Piyasanın gösterge olarak kabul ettiği 20 Haziran 2001 vadeli dün 74.5 trilyonluk işlem oldu. Tahvilin bileşik faizi yüzde 65’e kadar düştü. 
     Bugün vadeli işlemler ise oranlar yüzde 63’ten geçti. Böylece yılın ilk işlem günü olan 2 Ocak’tan bu yana faizler 12 puan geriledi. 
     Önceki gün yüzde 200’e kadar tırmanan gecelik faiz dün en yüksek yüzde 71’5’i gördü. TL sıkışıklığının azalmasında Merkez Bankası’nın günlük repo ihalesiyle piyasaya 1.1 katrilyon para vermesi etkili oldu. 
     Bono piyasasında oranların düşmesi bugün yapılacak kritik ihalede faizin düşeceği yolunda beklentileri de güçlendirdi. Bankacılar 6 ay vadeli ihalede faizin yüzde 60’ın üzerinde oluşacağını belirttiler. 
     
Tahvilin tanımı değişti      Bu arada Hazine, akşam saatlerinde bugün yapılacak 14 ay vadeli 22 Şubat 2002 vadeli tahvilin tanımını değiştirdiğini açıkladı. Söz konusu tahvilin daha önce 23 Ağustos 2000 tahvilin yeniden ihracı olacağı açıklanmıştı. Bankacılar 14 ay vadeli tahvilin yıllık bileşik faizinin ise yüzde 65 - 70 aralığında oluşmasını bekliyorlar. 
     


 EKONOMİ 
















</TEXT>
</DOC>
