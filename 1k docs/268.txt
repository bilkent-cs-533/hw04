<DOC>
<DOCNO> 268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/02/son/sontur21.html </URL>
<DATE> 2001/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Batan geminin ambarındaki mülteciler için umutlar tükendi 
</HEADLINE>
<TEXT>

     Kemer'deki deniz kazasında batan kuru yük gemisinin deniz altındaki bölümüne ulaşan sualtı komandoları, geminin ambarlarında ''hava sıkışması olmadığını, bölümlerin tamamen su ile dolduğunu'' tespit etti. Antalya Sahil Güvenlik Komutanı Yüzbaşı Can Karaca, bu sonucun, ''eğer içeride insanlar varsa, öldükleri anlamına geldiğini'' söyledi. 
     Antalya Sahil Güvenlik Komutanı Yüzbaşı Karaca, deniz dibindeki görüş mesafesinin net olmadığını, bu nedenle denizdeki arama-kurtarma çalışmalarına son verildiğini belirterek, şunları söyledi 
     ''Geminin su altındaki bölümüne dalan dalgıçlarımız, ambarlara su girdiğini ve hava sıkışması olmadığını tespit ettiler. Bu durum, eğer içeride insanlar varsa, onlardan tamamen ümit kesildiği, öldükleri anlamına geliyor. Çalışmalarımız yarın sabahtan itibaren yeniden başlayacak.'' 
     Geminin su altındaki bölümünde arama çalışması yapan deniz komandoları da, 30-40 fit derinlikte yana eğimli bir şekilde batığı tespit ettiklerini, net görüş olmadığı için elle kontrol yapabildiklerini belirterek, ''batık bölümdeki ambarın kapısının kilitli bir yer olmadığını ve buraya 40 kişinin sığabileceğini sanmadıklarını'' söylediler. 
     
     



</TEXT>
</DOC>
