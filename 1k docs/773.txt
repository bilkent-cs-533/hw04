<DOC>
<DOCNO> 773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/son/sonspo04.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Andersson 6 hafta sonra koşulara başlayabilecek 
</HEADLINE>
<TEXT>

     Fenerbahçe'de, sağ ayak tarak kemiğindeki kırık nedeniyle dün gece ülkesinde ameliyat olan İsveçli futbolcu Kennet Andersson'un 10-11 hafta sonra oynayacak duruma gelebileceği bildirildi. 
     Fenerbahçe Teknik Direktörü Mustafa Denizli, Andersson'un başarılı bir operasyon geçirdiğini ve kendisine gelen bilgiye göre 6 hafta sonra koşulara başlayabileceğini söyledi. 
     Andersson'un güçlü bir fiziksel yapıya sahip olduğunu kaydeden Denizli, ''O iyi bir profesyonel. Koşulara başladıktan sonra da sanırım 4-5 hafta içinde forma giyebilir'' dedi. 
     Denizli, Andersson konusunda en kötü olasılığı göz önüne alarak hazırlık yaptıklarını belirterek, ''Biz sistemimizi ve oyun planımızı en negatif duruma göre planlıyoruz. Andersson daha erken de sahalara dönebilir. Ancak biz herşeyi bu 10-11 haftaya göre ayarlayacağız. Takım arkadaşları da burada Andersson'a yardımcı olacaklardır'' şeklinde konuştu. Mustafa Denizli, gazetecilerin transferle ilgili sorusuna ise, ''Şu an için bir transfer düşünmüyoruz. Elimizdeki futbolculara güveniyorum. Transfer de şu an gündemimizde yok'' diye yanıt verdi. 




</TEXT>
</DOC>
