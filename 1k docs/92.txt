<DOC>
<DOCNO> 92 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/son/sondun11.html </URL>
<DATE> 2001/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova yılbaşı kutlamalarına hazır 
</HEADLINE>
<TEXT>

     Rusya'nın başkenti Moskova'ya, en yükseği 30 metre olan, toplam yaklaşık 400 yılbaşı ağacı konuldu. 
     En yüksek ağaç, eski KGB merkezinin, şu anda ise iç istihbarat servisi FSB'nin ana binasının bulunduğu Lubyanka Meydanı'na yerleştirildi. Bu meydanda ve yakınlarındaki birkaç meydanda 31 Aralık gecesi çeşitli gruplar, ayrı ayrı konserler verecek. 
     Ünlü Kızıl Meydan'da ise resmi bir etkinlik planlanmıyor, ancak burası halka açık olacak. Yeni yılın başladığı dakikalarda kentin havai fişek gösterileri düzenlenecek onlarca meydanı arasında burası da bulunuyor. 
     Açık hava yerine evlerinde kalmayı tercih edenler için geleneksel alkollü içki olan votkanın şişesinin ortalama fiyatı 70 ruble 2,5 dolar civarında. Bu, ortalama gelire sahip kişiler için iyi bir fiyat sayılıyor. Ancak şehir dışındaki ''Daça'' adlı tek katlı köy evlerinde en az 10 kişilik gruplar halinde toplanmayı ve günlerce sürecek yılbaşı partisi düzenleyerek yeni yılı geleneksel Rus adetleriyle karşılamayı düşünenler için bu fiyat biraz pahalı. Çünkü bu tip partilerde, bir hafta içinde onlarca kasa votka içiliyor. 
     ''Sovyet şampanyası'' denilen Rus yapımı şampanyanın fiyatı ise 4 dolar civarında. 
     İçkiden fazla hararetlenenlerin çevredeki göl veya akarsularda buzları kırarak gruplar halinde dondurucu suya girdiklerine, yılbaşı sonrasındaki günlerde sık sık tanık olunuyor. 
     
     Yılbaşı partileri 
     Kentteki restoran ve barlar, 31 Aralık gecesi başlayacak yılbaşı partileri için şimdiden yoğun bir reklam kampanyası yürütüyor. 
     Gazetelerde, bir gecelik partiye katılımın 700 dolar olduğu ilanlara rastlanabiliyor. Ancak canlı müziğin olduğu, hafif yemekli bir yere gitmenin bedeli 200 dolar dolayında. Moskova'da bu türden binlerce yerde parti düzenlenecek. 
     Şehir dışında orman içi dinlenme tesislerinde yemek ve biraz içki de dahil bir odanın fiyatı, normal günlerde 40-50 dolarken, yılbaşı gecesi 400 doları buluyor. 
     






</TEXT>
</DOC>
