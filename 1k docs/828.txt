<DOC>
<DOCNO> 828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/06/guncel/agun.html </URL>
<DATE> 2001/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet altın’dan yana tavır aldı... 
</HEADLINE>
<TEXT>
Hopdediks’e iş çıkacak 
"70 milyar dolarlık altın işlenmeyi bekliyor. Yabancı sermayeyi küstürmeyelim" denilen Başbakanlık raporu Bergama köylüsüyle, hükümeti karşı karşıya getirecek 
     BARKIN ŞIK Ankara 

     Bergama'da altın çıkarmak isteyen Eurogold'un Danıştay'ı şikayeti üzerine altın üretimiyle ilgili bir rapor hazırlayan Başbakanlık, Türkiye'de 70 milyar dolarlık altının işlenmeyi beklendiğini belirtti. 
     Eurogold firması, Danıştay'ın işletme izni verirken "yerindelik" ilkesine de bakılması gerekçesiyle durdurma kararı alması üzerine hükümete şikayette bulundu. Eurogold'un 300 milyon dolarlık tazminat isteme hakkı olduğunun bildirilmesinin ardından hükümet duruma el koydu. 
     
105 bin istihdam      Başbakanlık altın madeni konusunda bir rapor hazırlayarak, Türkiye'nin altın potansiyelini saptadı. Raporda, yılda 6 bin 500 ton altın çıkarılabileceği belirtilerek, bu altının ham değerinin 70 milyar doları bulduğuna dikkat çekildi. Altın miktarının yaratacağı katma değerin 300 milyar dolar olduğu savunulan raporda, madenlerin işletilmesinin 6 bin 500 kişiye doğrudan, 105 bin kişiye de dolaylı olarak istihdam yaratacağına yer verildi. 
     
"İtibarımız zedeleniyor"      Raporda, bazı şirketlerin yatırımları için Danıştay'ın yürütmeyi durdurma kararı verdiği belirtilerek, yabancı sermayenin gelişiminin olumsuz etkilendiği ve Türkiye'nin itibarının zedelendiği kaydedildi. Başbakanlığın raporunda şöyle denildi 
     "Kamunun ilgili kurum ve kuruluşlarınca verilmiş izinler doğrultusunda yatırıma başlayan, özkaynak harcaması yapan şirketlerin, yatırımlarının durdurulması halinde, doğacak zararın tazmini için yasal yollara gidileceği aşikardır." 
     
Ne zaman açılacağı belli değil      Eurogold'da bayram Bergamalı’da isyan 
EMİNE GÖZEN İzmir 
     Bakanlar Kurulu'nun Türkiye'de yatırım yapmak isteyen yatırımcıların önündeki bürokratik engellerin kaldırılması amacıyla başlattığı yasa tasarısı hazırlığı Bergamalı köylüleri ayağa kaldırdı. Eurogold yetkilileri tasarıyı ümit verici olarak değerlendirirken, Bergamalı köylüler "Son derece yanlış ve tehlikeli" uyarısında bulundu. 
     Eurogold Yönetim Kurulu üyesi Orhan Güçkan, "Atatürk döneminde yüzde 40'ları bulan madenciliğin yüzde 1'e düştüğü düşünüldüğünde bu tasarı Türkiye için çok sevindiricidir. Ülke kaynakları insanlara zarar vermeden çalıştırılmalı" dedi. 
     
"Yasalara aykırı, çevreye zararlı"      Bergama eski Belediye Başkanı Sefa Taşkın ise "Kim istiyorsa yasalara uygun yabancı sermaye getirsin. Buna karşı değiliz, ama yasalara aykırı, insanlara ve çevreye zarar verebilecek bir işletmenin açılması doğru değildir" dedi. 
     Bergama Çevre Yürütme Kurulu Başkanı Oktay Konyar ise, tasarının Bergama köylüsüne aba altından sopa göstermek olduğunu buna sessiz kalınmayacağını ifade etti. 
     
ABD devrede      Eurogold'un ardından Cargill nişasta tesisinin çalışmasının da Danıştay tarafından durdurulması üzerine ABD devreye girdi. ABD'nin eski Ankara Büyükelçisi Mark Parris, Başbakan'a yazdığı mektupta, yürütmeyi durdurmanın sona erdirilmesi için destek istedi. Bunun üzerine konu Bakanlar Kurulu'nda gündeme geldi. Ve yasal düzenleme yapılması kararlaştırıldı. 
     


 GÜNCEL 
























</TEXT>
</DOC>
