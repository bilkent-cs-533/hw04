<DOC>
<DOCNO> 948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/07/dunya/dun05.html </URL>
<DATE> 2001/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çek Parlamentosu’ndan istenmeyen TV müdürüne 
</HEADLINE>
<TEXT>
İstİfa et 
     Çek devlet televizyonu "Ceska Televize" ye CT yeni Genel Müdür olarak Jiri Hodac’ın atanmasıyla başgösteren protesto eylemlerini olağanüstü bir oturumda tartışan Çek parlamentosunun alt kanadı, Hodac’ı "ivedilikle görevinden istifaya" çağıran bir karar tasarısını oy çokluğu ile kabul etti. 
     200 sandalyeli parlamantonun alt kanadında, Hodac ile ilgili karar tasarısının tartışıldığı oturumda hazır bulunan 178 milletvekilinden 96’sının oyuyla benimsenen kararda, 15 gün önce CT’ye atanan Hodac’ın "görevi derhal bırakması" krize tek çözüm yolu olarak gösterildi. 
     
     TV eylemi sürüyor 
     Hodac’ın istifasına onay veren milletvekillerinin çoğunun, iktidardaki Sosyal Demokrat Parti’den olduğu belirtildi. 
     Hodac’ın 20 Aralık’ta, Parlamento denetimindeki Televizyon Konseyi tarafından kanalın müdürlüğüne atanmasına karşı çıkan çok sayıda "CT" çalışanı, stüdyolardaki işgal eylemlerini sürdürüyorlar. Çalışanlar Hodac’ı "politikacılara angaje bir kişi" olarak tanımlıyor ve yönetimindeki TV’nin siyasilere önemli ödünler vermesinin kaçınılmaz olduğunu savunuyorlar. Hodac ile ilgili son kararın alındığı alt meclis oturumu, geçtiğimiz çarşamba günü başkent Prag’da, 100 bin kişilik dev gösteriyi izledi. 
     


 DÜNYA 













</TEXT>
</DOC>
