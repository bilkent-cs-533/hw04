<DOC>
<DOCNO> 1 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/dunya/adun.html </URL>
<DATE> 2001/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir telefon yeter 
</HEADLINE>
<TEXT>

Uydu telefonlu Afgan şefleri hasımlarına karşı kestirme yolu buldu Amerikalıları arayıp Taliban var’ diye bombalatmak. 60 kişinin öldüğü son konvoy katliamı da böyle bir ihbarın sonucu... 
     DIŞ HABERLER SERVİSİ 

     Neredeyse ilkel denebilecek bir yaşam biçimi sürdüren Afgan kabilelerinin, uygar dünya ile tek bağlantılarını sağlayan uydu telefonlarını, birbirlerine karşı ölümcül birer silah olarak da kullandığı ortaya çıktı. 
     Reuters’ın "Afganistan’da uydu telefonu olan hasımlarınıza fazla kafa tutmayın" başlıklı haberine göre, uydu telefonu olup da rakiplerini ortadan kaldırmak isteyenler Amerikalıları arayıp hasımlarını bombalatıyor. 
     Bunun en açık örneği, Afganistan’daki yeni hükümetin yemin törenine katılmak üzere yola çıkan kabile şeflerini taşıdığı söylenen konvoyun "uçan destroyer" olarak bilinen AC 130’larla bombalanması oldu. Amerikalı yetkililer ise konvoydakilerin Taliban olduğunu iddia ediyorlar. Uydu telefonlu bir ihbar üzerine bombalanan konvoyda 60 kişi ölmüştü. 
     Son olay da ülkenin güneyindeki Şirkat - i - Meva köyünde meydana geldi. Kabile şeflerinden Molla Ziya, geçen hafta Fida Jan isimli şeften dört çekerli aracını ödünç istedi. Fida Jan aracı vermeye yanaşmayınca, Molla Ziya kendisini "uydu telefonuyla Amerikalıları arayıp köyü bombalatmakla" tehdit etti. 
     Fida Jan, önceki örnekleri de hesaba katıp tehdidi ciddiye alarak derhal köyünü boşalttırdı. Köylüler günlerce mağaralarda barınmak zorunda kalırken, devreye köyün heyeti girdi ve Molla Ziya’yı zorla da olsa "uydu telefonunu kullanmaktan" caydırmayı başardı. 
     



 DÜNYA 











</TEXT>
</DOC>
