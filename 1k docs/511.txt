<DOC>
<DOCNO> 511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/spor/spo04.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekelioğlu görevde 
</HEADLINE>
<TEXT>

Trabzonspor yeni hocasına takımı teslim etti, Giray Bulak devri resmen sona erdi 
     Trabzonspor teknik direktörlüğüne Sadi Tekelioğlu getirildi. Dün resmen tebligat yapılan tecrübeli hoca, yardımcısı Fethi Türkoğlu ve Kaleci Antrenörü İhsan Derelioğlu ile birlikte bugün saat 10.30’da ilk antrenmana çıkacak. 
     Tekelioğlu, Giray Bulak’la bir araya gelerek, takımın genel durumuyla ilgili görüş alış verişinde de bulunacak. Trabzonspor’un kendisine yabancı bir takım olmadığını söyleyen Tekelioğlu, "İyi bir kadrosu var. Son haftalardaki başarılı sonuçlar moralleri yükseltti. İnşallah başarılı bir ikinci yarı çıkaracağız. Yedi puanlık fark üç puanlık sistemde çok büyük değil" dedi. 
     Oktay ve Iwan konusunda da açıklama yapan Tekelioğlu, şöyle konuştu 
     "İkisinin de çok iyi futbolcular olduğunu biliyorum. Eğer katılımları sağlanabilirse, eminim ki bize çok yararlı olacaklardır. Kadrodaki tüm futbolcuların benim gözümde değeri aynı." 
     
Nesim kararı      Tecrübeli teknik adam, Nesim konusunda ise hem Giray Bulak’la, hem de bu futbolcuyla görüştükten sonra karar vereceğini ifade etti. 
     Bu arada Bordo - Mavili yönetim kurulu dün devir teslim töreninin ardından yaptığı toplantıda görev bölümü de yaptı. Asbaşkanlığa Ömer Gürsoy, Genel Sekreterliğe Mahmut Ören, Mali Sekreterliğe Kenan Atalay ve Futbol Şube Sorumluluğu görevine de Serdar Bali getirildi. 
     
Oktay işi yattı      TRABZONSPOR’DA, eski Başkan Mehmet Ali Yılmaz’ın 1.5 ay önce sözleşme imzalattırdığı, ancak kulübü Las Palmas ile anlaşmaya varılamadığı için transferi yılan hikayesine dönen Oktay defteri kapandı. 
     Başkan Özkan Sümer, bu futbolcu ile dün görüşerek, kendisine kararlarını açıkladı. Futbol Şube Sorumlusu Serdar Bali’nin de bulunduğu toplantıda Sümer, "İyi bir futbolcusun. Kadromuzda yer almanı çok isteriz. Ancak kasada hiç para yok. Senin transferin için milyon dolarları gözden çıkaracak durumda değiliz" dedi. Bu gelişmeler üzerine golcü futbolcu, İstanbul’a döneceğini ve kendisine kulüp arayacağını söyledi. 
     
Bulak’tan buruk veda      GİRAY Bulak, dün futbolculara ve personele veda etti. Başkan Özkan Sümer ve yöneticilere başarı dileyen Bulak’ın görüşmesine medya alınmadı. Bu görüşmede ağladığı bildirilen genç hoca, "Alnım dik. Sözümü tuttum. Dört yıl lider olmamış takımı iki hafta liderliğe taşıdık. Fakat küçük çıkar hesapları yüzünden dengemiz bozuldu ve bunu koruyamadık" dedi. 
     
Küçükali’den tepki      TRABZONSPOR’da muhasebe disketlerini kaçırdığı iddia edilen eski kulüp genel müdürü Tekin Küçükali, hakkında çıkan haberlere tepki gösterdi. Küçükali, "Bunu söyleyenleri ispata davet ediyorum. Suçlamalarla şeref ve haysiyetime karşı dil uzatılmışdır. Hırsız olarak gösteriliyorum. Görevde bulunduğum sürede en az sevdiğim şey para oldu" diye konuştu. 
     


 SPOR 





















</TEXT>
</DOC>
