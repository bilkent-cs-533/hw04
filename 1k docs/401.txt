<DOC>
<DOCNO> 401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/son/soneko01.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekstil işkolunda arabulucu da anlaşma sağlayamadı 
</HEADLINE>
<TEXT>

     Türk-İş'e bağlı Teksif Sendikası ile Tekstil İşverenleri Sendikası arasında 54 bin işçi adına, resmi arabulucu gözetiminde sürdürülen toplu iş sözleşmesi görüşmelerinde de uzlaşma sağlanamadı. 
     İşveren sendikasının, ortalama brüt 225 milyon lira olan işçi ücretlerine yüzde 13 oranında zam önermesi üzerine, Teksif Sendikası'nın 2822 sayılı toplu iş sözleşmesi, grev ve lokavt yasası uyarınca 10 Ocak'ta grev kararı alacağı bildirildi. 
     Teksif Sendikası Genel Başkanı Zeki Polat, 54 bin işçi adına Tekstil İşverenleri Sendikası ile 6 aydan bu yana sürdürdükleri 18'nci dönem toplu iş sözleşmesi görüşmelerinden sonuç alamadıklarını, resmi arabulucu gözetiminde yürütülen görüşmelerde de uzlaşma sağlanamadığını belirtti. 
     Ortalama brüt 225 milyon lira olan işçi ücretlerine, birinci altı ay için yüzde 35 zam ve ücretlere belli oranda refah payı eklenmesi, ikinci, üçüncü ve dördüncü altı aylar için ise gerçekleşen enflasyon oranında zam yapılmasını talep ettiklerini vurgulayan Polat, işveren sendikasının ise ücretlere yüzde 13 oranında zam önerdiğini kaydetti. 
     İşverenin, ücret zammının dışında, esnek çalışma, fazla mesai ücretlerinin yüzde 100'den yüzde 50'ye düşürülmesi, işçilerin pazar günü çalışıp hafta içinde izin yapması gibi önerilerde de bulunduğunu anlatan Polat, buna ''evet'' demelerinin mümkün olmadığını söyledi. 
     Polat, resmi arabulucu Prof.Dr. Nusret Ekin'in uyuşmazlık tutanağını, ilgili taraflarla Çalışma ve Sosyal Güvenlik Bakanlığı'na gönderdiğini belirterek, yasa uyarınca 10 Ocak Çarşamba günü grev kararı alacaklarını ve grev uygulama tarihini belirleyeceklerini bildirdi. 
     Zeki Polat, uzlaşma sağlanamaması durumunda aralarında Altınyıldız, Vakko, Bahariye Mensucat, Gümüşsuyu Halı, Saray Halı, Dinarsu Halı gibi işletmelerin de bulunduğu tekstil işyerlerinde çalışan 54 bin işçinin yakın bir tarihte greve başlayacaklarını kaydetti. 
     Bu arada, DİSK'e bağlı Tekstil Sendikası ve Hak-İş'e bağlı Öz İplik-İş Sendikası ile Tekstil İşverenleri Sendikası arasında yaklaşık 24 bin işçi adına yürütülen toplu iş sözleşmesi görüşmelerinde de uzlaşma sağlanamazken, görüşmeler resmi arabulucu gözetimimde sürüyor. Toplu iş sözleşmesi görüşmelerinde uzlaşma sağlanamaması durumunda, Türk-İş'e bağlı Teksif, DİSK'e bağlı Tekstil ve Hak-İş'e bağlı Öz İplik-iş sendikalarının aynı tarihte greve çıkacakları öğrenildi. 




</TEXT>
</DOC>
