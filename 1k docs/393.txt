<DOC>
<DOCNO> 393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/son/sondun09.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar AB'den daha fazla yardım için Kıbrıs’ı 3 bölgeye ayırıyor 
</HEADLINE>
<TEXT>

     Kıbrıs Rum Yönetimi, Avrupa Birliği AB yardımlarından daha fazla yararlanmak için adayı üç bölgeye ayırıyor. 
     Rum Yönetimi’nin bunu yapmaktaki amacının, AB ödeneklerini artırmak olduğuna işaret eden Rum Politis gazetesi, Kıbrıs’ın şu anda, "Lefkoşa, Mağusa, Girne, Limasol, Larnaka ve Baf ile 6 bölgeye ayrıldığını, üç bölgeye indirilince AB’den daha fazla yardım alınacağını" yazdı. 
     Rum Yönetimi Planlama Dairesi’nin, Yunanistan Bölgesel Kalkınma Enstitüsü’nün katkılarıyla hazırladığı "Kıbrıs’ın bölgelere ayrılması senaryolarına" göre Kıbrıs 3 bölgeye ayrılıyor. Hazırlanan belgede "Ortabatı Kıbrıs" olarak anılan bölge Baf’ın tamamını, Limasol, Lefkoşa ve Larnaka’nın bazı bölümlerini içine alıyor. 
     "Kuzeydoğu Kıbrıs" olarak anılan bölge Lefkoşa Metropolünü, Limasol’un ve Larnaka’nın kent bölgelerini kapsıyor. 
     Planlama Dairesi belgesinde, Türk idaresi altında olacak bir de üçüncü bölge önerileceği, ancak siyasi nedenlerden dolayı söz konusu bölgenin sınırlarının, Kıbrıs sorununun çözümünden önce kesinleştirilmeyeceği belirtiliyor. 
     Rum Yönetimi Sözcüsü Mihalis Papapetru da, " Kıbrıs ın üyeliği sırasında Türk işgali altında toprağı bulunması durumunda, AB normlarının söz konusu bölgede, bölgenin yasal hükümetin kontrolüne geçtiği an uygulanacağını" söyledi. 
     Papapetru, Rum Yönetimi’nin AB’ye tam üyelik süreci çerçevesinde, AB programlarının kendisine sunduğu bütün olanakları değerlendirmek niyetinde olduğunu söyledi. 
     Planlama Dairesi belgesinde ayrıca, bölgelerin organizasyonuna da atıfta bulunuluyor ve bölge konseyleri kurulması, buna ek olarak her bölgede kaymakam tarafından yönetilecek birer planlama birimi oluşturulması öneriliyor. 
     




</TEXT>
</DOC>
