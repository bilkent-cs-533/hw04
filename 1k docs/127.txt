<DOC>
<DOCNO> 127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/son/sontur11.html </URL>
<DATE> 2001/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaffar Okkan'ın annesi evlat acısına dayanamadı, felç oldu... 
</HEADLINE>
<TEXT>

     Diyarbakır'da 11 ay önce uğradığı silahlı saldırıda 5 çalışma arkadaşıyla birlikte şehit olan Emniyet Müdürü Gaffar Okan'ın annesi felç geçirdi. 
     Şehit Emniyet Müdürü Gaffar Okkan'ın annesi Ümran Okkan, 5 gün önce geçirdiği rahatsızlık sonucu, Hendek Devlet Hastanesi'nde tedavi altına alındı. Hastaneye kaldırıldığında hiçbir şeye tepki vermeyen anne Okkan, yoğun bakım servisindeki tedavi sonrasında dün konuşmaya başladı. 
     Odasına, kızları ve eşi dışında hiçbir ziyaretçi kabul edilmeyen Ümran Okkan'ın doktorları Akın Kaya ve İsmail Hakkı Baliç, Ümran Okkan'ın hastaneye geldiğinde komada olduğunu, durumundaki düzelmeye rağmen henüz tehlikeyi atlatamadığını söylediler. 
     Kaya ve Bali, anne Okkan'ın 4 yıl önce de felç geçirdiğini belirterek, tedavide kısa sürede mesafe almayı beklemediklerini bildirdiler. 
     
     Acımız daha da büyüyor 
     Baba Fikri Okkan, eşinin geçen yıl şehit olan oğlunun acısına dayanamadığını söyledi. 
     Oğullarının ölümünden sonra eşiyle birlikte her gün gözyaşı döktüklerini, onun için dua ettiklerini belirten Fikri Okkan, ''Acımız dineceğine her geçen gün daha da büyüyor'' dedi. 
     Olayın üzerinden geçen 11 ay süresince hiç yalnız kalmadıklarını, Hendek halkının sürekli yanlarında olduğunu ifade eden Okkan, şunları kaydetti 
     ''En büyük üzüntümüz ise katillerin hala yakalanamaması. Ama onlar bu dünyada yakalanamasalar da öbür dünyada bunun hesabını mutlaka verecekler. Ancak onların yakalanamayışı, devleti için, milleti için çalışanlara saldıranları cesaretlendirecek, başkalarına da tetik çekeceklerdir.'' Oğlunun mezarını her gün ziyret ettiğini, Hendek halkının da kendisi gibi oğlunu mezarında yalnız bırakmadığını anlatan Okkan, ölümünün birinci yılında mevlit okutacaklarını da sözlerine ekledi. 
     






</TEXT>
</DOC>
