<DOC>
<DOCNO> 467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/ekonomi/eko05.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Reel sektöre ortak çözüm paketi 
</HEADLINE>
<TEXT>

Başbakan Yardımcısı Hüsamettin Özkan, önce mali sektördeki sorunların giderileceğini, sonra da reel sektörün ortak sorunları için çözüm paketi uygulanacağını söyledi 
     ZÜLFİKAR DOĞAN Ankara 

     Başbakan Yardımcısı Hüsamettin Özkan, mali sektör ve bankacılık kesiminin sağlıklı bir yapıya kavuşturulmasının zorunlu olduğu belirterek, "Kasım - aralıktaki, mali krizi bir daha yaşamak istemiyoruz" dedi. 
     Özkan, "Öncelikle mali sektörde bir daha kriz yaşanmamasını sağlayacak, kalıcı olarak sektörün sorunlarını çözecek önlemleri planlayarak, aşama aşama yürürlüğe koymak zorundayız. Çözümler kalıcı ve sağlıklı olacak" diye konuştu. 
     Reel sektördeki sorunların çözümünün mali sektörün sağlıklı olmasına bağlı olduğunu kaydeden Özkan, bugüne kadar beş bakandan oluşan komisyonun, denizcileri, tekstilcileri, LPG’cileri, seramikçileri, TOBB’u ve TÜSİAD’ı dinleyip, önerilerini aldığını anlattı. 
     
Her isteneni yapamayız’      Özkan, "Hepsine kendi istedikleri doğrultuda çözüm üretmemiz zor. Ama reel sektörün ciddi sıkıntıları var ve ihmal edilemez. Buna karşın, reel sektörün sorunlarının büyük bölümü de zaten mali sektördeki sıkıntılardan kaynaklanıyor" diyerek, şöyle devam etti 
     "O nedenle öncelikle mali sektörün meselelerini çözmek, bu kesimi sağlıklı bir yapıya kavuşturmak, ondan sonra da reel sektöre yönelmek durumundayız. Bunu yapmaya çalışıyoruz. Her sektörün önerilerini belirledik, bunların tümü için değilse de ortak olan sorunlar için bir çözüm paketini önümüzdeki günlerde Bakanlar Kurulu’nun gündemine getireceğiz. Reel sektörü de rahatlatıcı bazı uygulamaları yürürlüğe koyacağız." 
     Başbakan Yardımcısı Özkan, TOBB’un gündeme getirdiği 10 milyar dolarlık "reel sektör rehabilitasyon fonu" önerisini de değerlendirdiklerini söyledi. Özkan, bu öneriyi göz önünde tuttuklarını, ancak çözümlerin tümünü reel sektör için ortak bir paket şeklinde uygulamayı öngördüklerini söyledi. 
     


 EKONOMİ 





















</TEXT>
</DOC>
