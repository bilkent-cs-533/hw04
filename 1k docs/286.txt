<DOC>
<DOCNO> 286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/ekonomi/eko04.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli’den dayanışma çağrısı 
</HEADLINE>
<TEXT>

Başbakan Yardımcısı Devlet Bahçeli, kasım ayında yaşanan mali krizin tekrar etmemesi için tüm ekonomik aktörler ve kurumları dayanışmaya davet etti 
     ANKARA Milliyet 

     Başbakan Bülent Ecevit'in 2001 yılında önceliği ekonomiye vereceklerini açıklamasının ardından Başbakan Yardımcısı Devlet Bahçeli de dün yapılması gerekenleri yedi maddede topladı. 
     Bahçeli, MHP Grubu'nda yaptığı konuşmada "mali krizin tamamen soğutulması için belli başlı bütün ekonomik aktörlerin ve kurumların dayanışma içinde olması gerektiğini" söyledi. 
     
Panik ve jurnalden kurtulunmalı’      Ekonominin "sonbahar krizi"nden yara aldığını ancak yarasını çabuk iyileştirmeye başladığını belirten Bahçeli, "Bu yaranın bir daha kanamaması için sorunun bütün taraflarına büyük görev ve sorumluluklar düştüğü açıktır" dedi. Bahçeli, "Ülkemizin ekonomi alanında da panikçi, jurnalci ve çıkarcı zihniyetlerden kurtulması gerekir. Kendisine ve ülkesine güvenmeyenlerin, ümit yerine ümitsizlik aşılayanların zararları, bütün milletimize dokunmaktadır" diye konuştu. 
     Hükümetin mali krizin ardından yapılan "acımasız" eleştirileri hak etmediğini kaydeden Bahçeli, şöyle devam etti "Aynı şekilde ekonomimiz de böyle bir krize yol açacak ya da onu haklı gösterecek bir yapıya ve eğilime sahip olmamıştır. Bu durumda mali krizin gerçekçi bir izahının yapılması ve ileriye dönük bazı sonuçların çıkartılması önem taşımaktadır." 
     
Fatura çok daha ağır olur’      Mali krizin, bankacılık sisteminde yaşanan ''reel ekonomiye geçiş sancıları''nın, uluslararası mali piyasalarda ortaya çıkan dalgalanmaların Türk ekonomisinde yarattığı sıkıntılarla örtüşmesi sonucu ortaya çıktığını bildiren Bahçeli, şöyle konuştu 
     "Önemli ölçüde atlatılmış olan mali krizin tamamen soğutulması için belli başlı bütün ekonomik aktörlerin ve kurumların dayanışma içinde olması zorunludur. Bunun alternatifi, felaket tellallığı ve bölük pörçük hareket etmek olacaktır. Bu yolun, bugüne kadar kısa vadeli fırsatçılık ve panik psikolojisini güçlendirmek dışında bir sonuç doğurmadığı açıktır. Türkiye'ye ödettirdiği ve ödettirme ihtimali bulunan fatura hafife alınacak türden değil." 
     
Bahçeli'den yedi emir      Devlet Bahçeli, kasım ayı sonunda yaşanan mali krizin tekrarlanmaması için yapılması gerekenleri şöyle sıraladı 
     
Koordinasyon artacak      İlgili bütün kurumlar ve kuruluşlar arasında işbirliği ve koordinasyon imkanları sürekli olarak geliştirilmeli. 
Bankacılıkta hızlı rehabiliasyon      Ekonomik yapının en riskli alanlarından birini oluşturan bankacılık sisteminin rehabilitasyon süreci süratle tamamlanmalı. 
Yabancı sermaye atılımı      Yabancı sermaye yatırımları ile bilgi birikimlerinden daha çok yararlanmanın yolları elbirliğiyle bulunmalı ve hayata geçirilmeli. Bunun için özel sektör ile kamu sektörü arasında işbirliği ve uyuma özen gösterilmeli. 
Mali ilişkilere sıkı takip      Likidite krizinin aşılması için verilen Hazine garantisinin ardından mali ilişkiler trafiği ilgili kuruluşlar tarafından sıkı bir biçimde takip edilmeli. 
Paniğe karşı uyanık olunacak      Spekülatif demeçlerden ve kazanç arayışlarından uzak durulmalı. Piyasalarda panik havası doğmasına sebep olacak girişimlere karşı dikkatli ve hazırlıklı olunmalı. 
Programa güvenin      Ekonomik aktörler başta ülkelerine ve kendilerine olmak üzere yeniden yapılanma ve enflasyonla mücadele programına güvenlerini devam ettirmeli. 
Harcama reformu yapılacak      Vergi düzenlemeleri başta olmak üzere halkımızın yaptığı fedakarlıkların boşa gitmemesi için sistematik bir harcama reformu hayata geçirilmeli. 
     


 EKONOMİ 


















</TEXT>
</DOC>
