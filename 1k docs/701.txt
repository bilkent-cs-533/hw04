<DOC>
<DOCNO> 701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/yasam/yas05.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokak çocuklarını görmezden geliyoruz 
</HEADLINE>
<TEXT>
Polisten acı itiraf 
Emniyet müdürleri dert yandı Sokak çocuklarını toplayıp kapatamayız mevcut yasalarla, etkisiz hale getiremeyiz 
     MURAT BAYDAR 

     Bahçelievler Kültür Merkezi’nde düzenlenen huzur toplantısında konuşma yapan İstanbul Emniyet Müdür Yardımcısı Ali Ton, sokak çocuklarına kendilerinin göz yumduğunu söyledi. Sokak çocuklarının hepsini toplayıp bir yere kapatamayacaklarını belirten Ton, "Onları yakalayıp karakola getiriyoruz, yedirip içiriyoruz, ama ömrübillah orada tutamayız, bıraktığımız zaman yine aynı yerde toplanıyorlar. Biz de onları görmezden geliyoruz" dedi. 
     Sokak çocuklarını uyuşturucu kullananlar ile kullanmayanlar diye iki ayrı guruba ayırdıklarını dile getiren Ton, şöyle konuştu 
     
     "Diğer şehirlerden İstanbul’a gelen çocuklar, buradakilerin yanında adeta staj yapıyor. Uyuşturucu, bali gibi maddelere bağımlı hale gelen çocuklar sonra son derece tehlikeli bir hale getiriliyor. Ardından kimi sahneye çıkıyor, kimi çatıya çıkıyor, insanları rahatsız ediyor." 
     Kapkaççılık yapanları şu anki yasalarla etkisiz hale getiremeyeceklerini vurgulayan Bahçelievler Emniyet Müdürü Akın Kızıloğlu da şunları söyledi 
     "Kapkaççıların yüzde 90’ının yaşı 18’in altında. 18 yaşında olan da en fazla altı ay ceza alıyor. Bu yüzden bu işte çocuklar kullanılıyor. Yasalar buna göre düzenlenmeli. Sadece polisle olmuyor. Yasalar böyle olunca bizim elimizden bir şey gelmiyor." 
     


 YAŞAM 
































</TEXT>
</DOC>
