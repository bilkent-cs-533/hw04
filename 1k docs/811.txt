<DOC>
<DOCNO> 811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/06/ekonomi/eko02.html </URL>
<DATE> 2001/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Medya devi online habercilikten çekiliyor 
</HEADLINE>
<TEXT>

ABD'li medya patronu Rupert Murdoch, nakit paraya sıkışınca şirketlerinin internet bölümlerini kapatarak, 200 kişiyi işten çıkardı 
     EKONOMİ SERVİSİ 

     Dünyanın sayılı zenginlerinden Rupert Murdoch'ın sahibi olduğu News Corp. şirketinin internet bölümü kapatılıyor. İki yüz kişinin işten çıkarılmasına neden olması beklenen operasyonun, Murdoch'ın nakit paraya sıkışması nedeniyle gerçekleştiği bildirildi. 
     Şirket yetkilileri yayımladıkları bültende üç ana web sitesinin prodüksiyonunu, gruba bağlı bulunan Fox Yayıncılık şirketi, Fox Sports Television ve Fox News kanalına transfer edeceklerini belirtti. 
     News Corp. şirketinin sözcüsü Andrew Butcher da News Corp'un internet departmanı olan News Digital Media'nın 450 kişilik işgücünün yarısına yakının altı aylık bir süreç içinde işlerini kaybedeceğini söylerken geri kalan çalışanların ise diğer 'network'lere kaydırılacağını ifade etti. 
     Böylelikle şirketin "10 milyonlarca dolarlık" tasarrufta bulunacağını kaydeden Butcher tam rakam vermekten ise kaçındı. 
     1997 yılında kurulan News Digital Media'nın o dönemde News Corp'a bağlı online yayıncılıklar olan FoxNews.com, FoxSports.com ve Fox.com'a editoryal içerik desteği vermesi amaçlanmıştı. 
     
Oğlu yönetiyordu      News Corp.'un "News Digital Media" adındaki internet bölümü, 1999 yılına kadar başkan Rupert Murdoch'ın 27 yaşındaki oğlu James Murdoch tarafından yönetilmişti. Şimdi ise şirketin Asya kıtasına bağlı uydu işlemlerinin başında bulunan James Murdoch, aynı zamanda 29 yaşındaki ağabeyi Lachlan ile birlikte yönetim kurulunda görev yapıyor. 
     Lachlan, sadece reklam gelirleriyle yaşayan ticari internet modelleri hakkında daha önceleri de kötümser olduğunu beyan etmişti. 
     
Murdoch’un gözü, DirectTV'de      Şirket aynı zamanda ünlü otomobil üreticisi General Motors'un sahibi olduğu uydu televizyon ağı DirectTV'yi almayı planlıyordu. Uzmanlara göre 40 milyar dolarlık değeri olan DirectTV'yi satın almak, Avrupa, Asya ve Latin Amerika'da mevzilenmiş olan Murdoch'ın, küresel uydu televizyonculuğu zincirindeki ana boşluğunu tamamlayacak çapta bir hareket olacak. İnternet bölümünün kapatılmasından önce ise News Corp., kendisine bağlı bulunan uydu televizyonu Sky Global Networks'un hisselerini satma hazırlıkları içine girmişti. 
     


 EKONOMİ 

























</TEXT>
</DOC>
