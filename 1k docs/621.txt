<DOC>
<DOCNO> 621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/sontur18.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sözleşmeli subaylık yasa tasarısı komisyondan geçti 
</HEADLINE>
<TEXT>

     TSK'ya sözleşmeli subay ve astsubay alımını düzenleyen yasa tasarısı dün TBMM Milli Savunma Komisyonu'nda kabul edildi. Tasarı yasalaşırsa, sözleşmeliyken muvazzaf olan subaylar general olabilecek, ancak Harp Okulu mezunu olmadıklarından orgenaral rütbesine yükselip Genelkurmay Başkanı olamayacaklar. 
     Sözleşmeli subay ve astsubayların gayri ahlaki davranmaları durumunda sözleşmelerinin iptaline ilişkin maddede "gayri ahlaki" davranışların sıralanmasını isteyen FP İstanbul Milletvekili Bahri Zengin'in, "Ahlaki davranış subjektif ve kişilere göre değişebilir. Eskimoların misafirlerine karılarını ikram etmeleri ahlaki bir davranış. Ama bizde değil" örneğini vermesi komisyonda soğuk hava estirdi. 
     Ancak Milli Savunma Bakanlığı Kanunlar ve Kararlar Dairesi Başkanı Yılmaz Hızlı'nın ahlak kurallarının toplumla birlikte değiştiğini ve hiçbir ülkede yazıya dökülmediğini söylemesi üzerine sözkonusu madde aynen kabul edildi. Buna göre "haklarında disiplinsizlik ve ahlaki durumları nedeniyle TSK'da kalması uygun değildir şeklinde sicil düzenlenenler TSK'dan çıkarmayı gerektiren bir suçtan mahkum olanlar yasadışı siyasi, yıkıcı, bölücü, irtica faaliyetlerde bulunanlar ile tutum ve davranışlarıyla bu görüşleri benimsediği anlaşılanların sözleşmeleri feshedilecek. 
     Tasarının yasalaşması durumunda Jandarma Genel Komutanlığı ve Sahil Güvenlik Komutanlığı dahil TSK'da ihtiyaç duyulan sınıflarda istihdam edilmek üzere sözleşmeli subay ve astsubay alınacak. Bundan en az 4 yıllık fakülte ve yüksek okulları bitirenlerden düzeltilmemiş nüfus kaydına göre 27, lisans üstü eğitimini tamamlamış olanlardan 32 yaşından büyük olmayanlar yararlanacak. Askeri okullar ile TSK'dan her ne nedenle olursa olsun ilişikleri kesilenler sözleşmeli olarak alınamayacak. Askeri hakim sınıfına sözleşmeli subay statüsünde personel alınamayacak. 
     Sözleşmeli subay adayları ön sözleşme yapılarak askeri eğitime alınacak. Bu eğitimi başarıyla tamamlayanlardan aranan koşulları taşıyanlarla süresi 3 - 9 yıl arasında değişen sözleşme yapılacak ve bu kişiler teğmen rütbesine getirilecek. Sözleşme süresi uzatılabilecek. 
     Sözleşmeli subaylardan yönetmelikte belirtilen koşulları taşıyanlar, istemeleri durumunda muvazzaf subaylığa geçirilebilecek ve subay nasbedildikleri ilk sözleşme tarihinden itibaren 15 yıl hizmet etmedikçe istifa edemeyecek. Muvazzaf subaylığa geçenler hakkında muvazzaf subayların tabi olduğu ilgili mevzuat hükümleri uygulanacak. 




</TEXT>
</DOC>
