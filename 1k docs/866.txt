<DOC>
<DOCNO> 866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/06/spor/spo02.html </URL>
<DATE> 2001/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
KAHROLDUM’ 
</HEADLINE>
<TEXT>

İsveç medyasına açıklama yapan Kenneth Andersson, Fenerbahçe’yi şampiyonluk yarışında yanlız bırakacağı için çok üzüldüğünü söyledi 
     ERHAN GÜNER - GÖTEBORG 

     Fenerbahçe’nin İsveçli golcüsü Kenneth Andersson, ülkesinde geçirdiği ameliyat sonrası yaptığı açıklamada, İsveç Milli Takımı’dan çok, Sarı - Lacivertliler’i yalnız bıraktığı için üzüldüğünü söyledi. 
     İsveç televizyonu ve basınının da ilgi odağı olan Andersson şöyle konuştu 
     "Sakatlığım çok kötü döneme denk geldi. Halbuki son zamanlarda kendimi iyi hissediyordum. Gollerimi atıp, katkı sağlamaya başlamıştım. Her şeyden önce Fenerbahçe’yi şampiyonluk yarışında yanlız bırakacağım için kahroluyorum. İsveç’in, Dünya Kupası elemelerindeki Moldova ve Makedonya sınavlarında da oynayamayacak olmam beni üzüyor. En kısa sürede futbola dönmek için çalışacağım." 
     Göteborg’da geçirdiği bir saatlik ameliyat sonrasında hemen taburcu olarak Andersson, evinde dinlenmeye başladı. En az üç ay oynayamayacak olan yıldız futbolcunun doktorları, normalde alçı tedavisiyle kendi kendine iyileşebilecek çatlağın, kemik yerinden oynadığı için ameliyat edildiğini, bu sayede Andersson’un dönüşünün çabuklaştırılmasına çalışıldığını söylediler. 
     
     "Artık dönemez" 
     İsveç’te yayınlanan Aftonbladet gazetesinin Andersson’un ameliyatı sonrasında yaptırdığı ankette İsveç halkı, golcü futbolcunun Milli Takım’a bir daha dönemeyeceği fikrini savundular. 
     Gazetenin internet aracılığıyla sorduğu "Andersson tekrar Milli Takım’a dönebilir mi " sorusuna, ilk 12 saatte katılan 1200 kişinin yüzde 75.7’si "Hayır" yanıtını verdi. Halen devam eden anket sonucunun olumsuz çıkmasına neden olarak, İsveç spor kamuoyunda Andersson’un kariyerinin bitebileceği endişesinin bulunması gösterildi. Andersson’un ameliyatını gerçekleştiren doktor Leif Sward’ın da bu tip operasyonlar sonrası çeşitli komplikasyonların çıkabileceği yolundaki açıklaması da kafaları karıştırdı. 
     Öte yandan Mustafa Denizli dün yaptığı açıklamada, Andersson’un iki hafta sonra çalışmalara başlayacağını ileri sürdü. 
     
     Real’den, Balic suçlaması 
     Real Madrid, Balic’in sakatlığı nedeniyle Fenerbahçe’yi suçladı. İspanyol kulübü, El Mundo Deportivo gazetesinde yer alan haberde, Baliç’in kendilerine 25 milyon dolara mal olduğunu, Madrid’de sakatlanmasının ardından uzun bir iyileşme dönemi geçirdiğini ve sapasağlam Sarı - Lacivertli takıma gönderildiğini belirterek, Boşnak futbolcuya Türkiye’de iyi bakılmadığını iddia etti. Bu arada Balic’e, ikinci yarı için özel hprogram uygulanmaya başlandı. Fotoğraf Yaşar Saygı 
     
O defter kapandı’Fenerbahçe Başkanı Aziz Yıldırım, noktayı koydu ve transfer yapmayacaklarını açıkladı 
     YUSUF KOBAL 

     FENERBAHÇE Başkanı Aziz Yıldırım, Andersson’un sakatlanmasından sonra ortaya çıkan transfer söylentilerine son noktayı koydu. Yıldırım, takıma yeni oyuncu transfer etmeyeceklerini bildirip, "Denizli’ye ve oyuncularımıza güvenim tam. Bu kadro başarılı olacak. Bir oyuncu eksildi diye yıkılmayız" dedi. 
     YILDIRIM, bütün futbolcularına güvendiğini söyledi. Başkan şöyle devam etti "Andersson sakatlandı diye Fenerbahçe için kötü günler geliyor şeklinde düşünmek yanlıştır. Sakatlık bir talihsizliktir. Olabilir. Daha iyi çalışırız. Ve başarılı oluruz. Ben takımıma ve hocamız Denizli’ye güveniyorum." 
     FENERBAHÇE ’Yİ layık olduğu yere getireceklerini de vurgulayan Aziz Yıldırım, "Artık söylentilerin durulmasını istiyoruz. Transfer de yapmıyorum. Oktay ile de ilgimiz yok. Hiç kimseyi düşünmüyoruz" ifadesini kullandı. Asbaşkan Mahmut Uslu da, transferi düşünmediklerini belirtti. 
     


 SPOR 


























</TEXT>
</DOC>
