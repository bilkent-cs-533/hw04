<DOC>
<DOCNO> 852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/06/siyaset/siy01.html </URL>
<DATE> 2001/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Naylon' uçaklar 
</HEADLINE>
<TEXT>

OHAL Valiliği'nin aldığı ve pilotların binmediği "uçmayan uçak"lardan 10 tane sipariş verildiği ortaya çıktı 
     TOLGA ŞARDAN Ankara 

     Olağanüstü Hal Bölge Valiliği'nin 1988'de aldığı iki "uçmayan uçak"tan aslında 10 adet sipariş verildiği, ancak uçakların kullanılamaması nedeniyle bundan son anda vazgeçildiği ortaya çıktı. Dönemin OHAL Bölge Valisi Hayri Kozakçıoğlu'nun "gizli görevde" kullandığını söylediği uçaklardan birinin ise, daha deneme uçuşu yapılırken Hakkari'de düştüğü belirtildi. 
     
İngilizler parayı geri vermedi      Askerlerin "işe yaramaz" raporuna karşın dönemin ünlü emniyet müdürlerinin ısrarıyla alınan "uçmayan uçaklar"ın skandalları sürüyor. PKK terörüne karşı kullanılmak amacıyla özel termal ve gece görüş kamera sistemiyle donatılmış casus uçaklardan 10 tane alınması için İngiliz ASVEC firmasıyla anlaşma yapıldı. PKK'nın özellikle gün batımı ve gece boyunca yaptığı hareketleri izlemek amacıyla alınan ancak, hiç kullanılmayan "Shadow 2 Ultralight" tipi uçaklar için toplam 25 milyon dolar ödenmesine karar verildi. 
     Uçaklardan ikisinin teslim edilmesinin ardından yapılan test uçuşlarında ise istenilen randıman alınamadı. Bunun üzerine satış anlaşmasının iptal edilirken, anlaşma tutarının yüzde 20'si olan 5 milyon dolar geri alınamadı. 
     
Daha denerken düştü      Diyarbakır'a paketler halinde getirtilen ve Özel Harekat tesislerinde İngiliz uzmanların birleştirdiği casus uçaklar Suriye ve Irak sınırı boyunca kullanılmak amacıyla alındı. Bu amaçla Diyarbakır ve Batman'da iki ayrı üs oluşturulurken, uçaklardan biri Hakkari bölgesindeki deneme uçuşu sırasında düştü. Yere yakın uçtuğu için düşen uçak, daha sonra pilotuyla birlikte Yüksekova'nın güneyinde bulunarak kurtarıldı. 
     
Pilotlar binmedi bile      Uçakların alımından sonra üç askeri pilot eğitim için İngiltere'ye gönderildi. İkisi jandarma birisi kara sınıfından olan pilotlar, Türkiye'ye döndükten sonra uçakları kullanmak istemedi. Bunun üzerine, Kara Kuvvetleri Komutanlığı uzmanları uçaklar üzerinde inceleme yaparak olumsuz rapor hazırladı. 
     Diyarbakır'daki askeri tesislere ait hangara kapatılan uçaklar, Ünal Erkan'ın OHAL Bölge Valisi olmasının ardından kullanılmak istendi. 
     
Kimse istemedi      Uçaklardan yararlanılamaması üzerine Türkkuşu, Sahil Güvenlik Komutanlığı ve Deniz Kuvvetleri Komutanlığı'na devredilmesi gündeme geldi. Ancak, bu kurumların uzmanları yaptıkları incelemeler sonucunda hiç birinin işe yaramayacağı yönünde görüş bildirince uçaklar, TSK'nın isteğiyle Emniyet Genel Müdürlüğü depolarına kaldırıldı. 
     
Kozakçıoğlu Alınan sistem uçaktan pahalı      DYP Genel Başkan Yardımcısı Hayri Kozakçıoğlu, OHAL Bölge Valisi olduğu dönemde mobil üniteleri marifetiyle arazide gözetleme, izleme ve tespit yapabilen bir sistem aldıklarını söyledi. 
     Kozakçıoğlu, uçakların 3.5 trilyona alındığı haberlerinin tamamen gerçek dışı olduğunu savunarak, şöyle konuştu 
     "Uçaklar sembolik bedelle esas üniteye ek olarak verilmiştir. Sistemin tamamının kaça satın alındığı ve satın alma sırasında ne tür raporların düzenlendiği ilgili dosyalarda mevcuttur. Sistemin tamamı yazılarda belirtilen rakamın belki de yarısı fiyatına satın alınmıştır." 
     
"Uçaklar tarihe mal oldu"      Sinop Valisi Ayhan Nasuhbeyoğlu, 13 yıl önce Olağanüstü Hal Bölge Valiliği'nce satın alınan ve "uçmadığı" öne sürülen uçaklarla ilgili olarak, "Bunlar, terörle mücadele kapsamında yapılan işlerdir. Bu konularda konuşmak doğru olmaz" dedi. 
     Dönemin Bölge Vali Yardımcısı ve alımla ilgili Komisyon Başkanı olan Nasuhbeyoğlu, o dönemde yapılan bir takım işlerin tarihe mal olduğunu öne sürerek, "Yapılan hizmetlerin bir bedeli mutlaka vardır. Bu bedeli, bu hizmeti yapanlar her zaman öderler" diye konuştu. 
     


 SİYASET 












</TEXT>
</DOC>
