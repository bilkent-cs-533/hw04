<DOC>
<DOCNO> 911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/06/son/sondun05.html </URL>
<DATE> 2001/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail temsilcisi Clinton ile görüştü 
</HEADLINE>
<TEXT>

     İsrail'in ABD'ye gönderdiği barış elçisi Gilead Şer, ABD Başkanı Bill Clinton'ın görev süresinin sona ereceği 20 Ocak'a kadar barış anlaşması yapılma şansının az olduğunu söyledi. 
     Clinton tarafından Beyaz Saray'da kabul edilen Şer, yaklaşık yarım saat süren görüşmeden sonra basına yaptığı açıklamada, ''Şanslar zayıf, ancak Başkan Clinton tarafından belirlenecek bir noktaya ulaşmamız mümkün'' diye konuştu. 
     İsrail-Filistin barış görüşmelerinin yeniden başlaması için bölgedeki şiddetin azaltılması gerektiğini belirten Şer, Filistinli yetkililerin gerekli girişimlerde bulunmasının şart olduğunu belirtti. 
     Şer, ''Şimdi her şey, güvenlik konusunda verdikleri sözleri yerine getirerek, şiddeti ve terör eylemlerini durdurması gereken Filistinlilerin elinde'' dedi. 
     İsrail'in, 28 Aralık'tan beri Clinton tarafından taraflara sunulan barış çerçevesinde belirlenmiş parametrelere dayandırılacak barış görüşmelerinin yeniden başlatılması kararı aldığını hatırlatan Şer, ''Şimdi barış sürecini uygulayıp uygulamama kararını Başkan Clinton verecek'' diye konuştu. 




</TEXT>
</DOC>
