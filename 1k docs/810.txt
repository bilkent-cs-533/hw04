<DOC>
<DOCNO> 810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/06/ekonomi/eko01.html </URL>
<DATE> 2001/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine ilk sınavı atlattı 
</HEADLINE>
<TEXT>

Hafta boyunca merak edilen ihaleler dün yapıldı. Yüzde 65 - 70 aralığında beklenen altı ay vadeli bononun yıllık bileşik faizi tahmin edilen düzeyde oldu Yüzde 67.47 
     TARIK YILMAZ 

     Hazine 2001 yılının ilk ihalesinde bankaların tahmin ettiği oranlardan para topladı. Altı ay vadeli bononun yıllık bileşik faizi yüzde 67.47 düzeyinde, 14 ay vadeli tahvilin faizi ise yüzde 64.99 oldu. İhalelerde 1.5 katrilyon lira ile 1 katrilyon 650 trilyon lira arasında net satış hedefleyen Hazine altı ay vadeli ihalede 1 katrilyon 147.1 trilyon, 14 ay vadeli tahvil ihalesinde ise net 250 trilyon lira satış yaptı. 250 trilyon lira da rekabetçi olmayan teklif ROT satışı yapan Hazine’nin toplam satışı 1 katrilyon 647 trilyon lira oldu. 
     
Tahminler tuttu      "Hafta başında ihalede faizler yüzde 75’in üzerinde oluşur" diyen bankacıların ihale öncesi yüzde 65 - 70 aralığına çektikleri tahmin doğru çıktı. Bankalardan yoğun ilgi gören altı ay vadeli tahvilin yıllık bileşik faizi yüzde 67.47 olarak gerçekleşti. Hazine, bonoya gelen faiz tekliflerinden en yüksek 69.85’i karşılarken bankaların en düşük faiz teklifi yüzde 62.80 oldu. İhalede ortalama basit faiz ise yüzde 58.91 olarak gerçekleşti. 
     Hazine, vadesi 11 Temmuz 2001 tarihinde dolacak altı ay vadeli bono ihalesine bankalardan toplam 2 katrilyon 361 trilyon liralık teklif geldi. Gelen teklifin nominal 1 katrilyon 488.7 trilyon lirasını karşılayan Hazine net olarak ise 1 katrilyon 147.1 trilyon satış yaptı. 
     
250 trilyon net satış      Öte yandan günün ikinci ihalesinde ise satış ve teklif rakamı altı aylık ihaleye oranla düşük kaldı. Geri ödemesi 20 Şubat 2002 tarihinde yapılacak tahvile toplam 683.3 trilyon lira teklif gelirken Hazine gelen talebin brüt 438.1 trilyon lirasını karşıladı. İhalede net satış rakamı ise 250.1 trilyon lira oldu. Hazine ayrıca 250 ROT satışı yaparak hedeflediği satış düzeyini tutturmuş oldu. 
     14 ay vadeli tahvilin faizi ise altı ay vadeli bonodan daha düşük oldu. İhalede yıllık bileşik faiz yüzde 57.28 - 68.56 aralığında oluşurken ortalama faiz en yüksek rakama yakın bir oran yüzde 64.99 düzeyinde gerçekleşti. 
     
Satanlar zarar etti      Geçen yıl yüzde 39.7 ortalamayla borçlanan Hazine yılın ilk ihalesinde ortalama yüzde 67’le borçlandı. 
     Dün yapılan ihraçtan sonra ikinci el bono piyasasında faiz yükselişe geçti. Yüzde 67.47 yıllık bileşikle ihraç edilen tahvil 1 puan artarak bankaların ihracın ilk saatlerine ortalamaya göre zarar etmesine neden oldu. Yüzde 64.99 ortalamadan satılan 20 Şubat 2002 vadeli tahvilin faizi ise yüzde 66.91’e kadar tırmandı. 
     
Bononun döviz bazında yıllık getirisi yüzde 50      Hazine’nin dün ihraç ettiği altı aylık bononun getirisi çok yüksek oldu. Bankaların yoğun ilgi gösterdiği ve vadesi 11 Temmuz 2001 tarihinde dolacak olan bononun sepet bazında getirisi yüzde 50 düzeyinde hesaplanıyor. Ortalama basit faizi yüzde 58.91 olan bonoyu vade sonuna kadar elinde tutan banka ya da yatırımcının getirisi ise döviz bazında yüzde 23 düzeyinde olacağı belirtiliyor. 
     Türk Lirası bazında getiri ise altı aylık dönem için yüzde 30 düzeyinde hesaplanıyor. Altı aylık bonoların çok k rlı olduğunu belirten bankacılar, bankaların bu bonoları ikinci el piyasada satmak yerine vade sonuna kadar kasalarında tutmayı tercih edeceklerini ifade ettiler. 
     Bankacılar "Bazı bankalar acele ediyor. Önümüzdeki hafta gecelik faizlerin gevşeyeceği tahmin ediliyor. Bu da bono faizlerini yavaş da olsa aşağıya çeker. Satanlar pişman olabilirler" yorumunu yaptılar. 
     


 EKONOMİ 

























</TEXT>
</DOC>
