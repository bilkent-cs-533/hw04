<DOC>
<DOCNO> 429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/son/sontur04.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemer’de arama çalışmaları yeniden başladı 
</HEADLINE>
<TEXT>

     Antalya’nın Kemer İlçesi Kiriş mevkiinde, yeni yılın ilk günü sabah kayalara çarptıktan sonra, ikiye bölünen Gürcistan bayraklı kuru yük gemisinin su altındaki bölümünde arama çalışmalarına yeniden başlandı. 
     Muğla’daki Aksaz Deniz Üssü’nden gelen Su Altı Taarruz SAT ve Su Altı Savunma SAT timleriyle Mersin Sahil Güvenlik Komutanlığı dalgıçlarından oluşan 20 kişilik ekip, arama çalışmalarının merkez üssü Kiriş’teki Kiriş World Otel’in sahilinde, bu sabah planlama toplantısı yaptılar. 
     SAT ve SAS komandolarıyla dalgıçlar, dün geminin karaya oturan bölümündeki kaptan köşkünde yapılan aramada ele geçirilen, gemi planı üzerinde ayrıntılı olarak çalıştılar. Ekip komutanı, dalgıçların yeri tespit edilen ve şamandıralarla noktalanan batığa hiçbir dalgıcın tek başına girmemesini istedi ve aksi halde tek başına giren dalgıcın içeride mahsur kalabileceği uyarısında bulundu. 
     Komutan, kilitli bir kapı bulunması halinde bu kapının bir şekilde açılmasını ve içeride ceset bulunması durumunda ise cesetlerin zodyak botlarıyla açıkta devriye gezen Gemlik Firkateyni’ne, firkateynle de Antalya Sahil Güvenlik Komutanlığı’na götürülmesini söyledi. 
     Bugünkü arama çalışmalarına SAT ve SAS Komandoları ile dalgıçların yanı sıra 1 firkateyn, 1 helikopter ve 3 sahil güvenlik botu da katılıyor. 
     Öte yandan, bazı balıkçıların dün Kemer civarındaki küçük bir koyda, sahilde namaz kılan 3 kişi gördüklerine ilişkin ihbarda bulundukları öğrenildi 




</TEXT>
</DOC>
