<DOC>
<DOCNO> 326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/spor/aspo.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
SEFERBERLİK 
</HEADLINE>
<TEXT>

Trabzonspor camiası, Başkan Özkan Sümer ve yönetimine destek olmak için kolları sıvadı. Antrenör konusu bugüne kaldı 
     ERGUN ATA 

     Trabzonspor’da, Özkan Sümer ve ekibinin yönetime seçilmesinden sonra seferberlik ilan edildi. Trabzonspor’a yakın bütün çevreler Sümer ve ekibine destek olmak için kolları sıvadı. Başkan Sümer, "Kendini Trabzonsporlu hisseden herkes bu camiaya yararlı işler yapabilmek için bir yarış içinde. Bunu başkan seçildikten sonra büyük memnuniyetle gördüm. Biz de bu çevrelerin yardımı ve desteği ile Trabzonspor’u en kısa sürede layık olduğu yere yükseltebilmek zorunluluğunu daha fazla hissetmeye başladık" dedi. 
     
Leekens de aday      Trabzonspor’da ilk iş olarak Giray Bulak’ın istifası ile boşalan teknik direktörlük koltuğunun doldurulması için çalışmalar başladı. Bu amaçla Özkan Sümer’e destek veren Besim Kahraman, Nizamettin Algan, Faruk Özak ve Hayrettin Hacısalihoğlu öncelikli olarak Giray Bulak’ı görevini sürdürmesi için ikna etme girişimi başlattı. Ancak geç saatlere kadar süren çabalar sonuçsuz kalınca Trabzonspor’da yeni teknik direktör arayışları yoğunlaştı. Türk antrenör olarak Sadi Tekelioğlu’nun ismi ön plana çıktı. Ancak yeni yöneticilerin bir kısmı Trabzonspor ve Belçika milli takımının eski teknik direktörü Leekens’in ismini ortaya attılar. Sümer’in, Türkiye Futbol Antrenörleri Derneği Genel Başkanı olması sıfatıyla yabancı teknik direktöre pek sıcak bakmadığı, son kararın yönetim toplantısından sonra çıkacağı belirtildi. 
     
Para girişimi      Eski başkanlardan Faruk Özak başta olmak üzere camianın tüm önde gelenleri Sümer yönetiminin para sorununun öncelikli olarak çözülmesi için girişimlerini sürdürüyor. Ocak ayı sonuna kadar Trabzonspor’un acil ihtiyaç duyduğu sıcak paranın kulübün kasasına girmesine kesin gözüyle bakılıyor. Mazbatasını dün alan Sümer ve ekibi bugün yapılacak devir teslim töreninden sonra tesislerdeki ilk toplantısını akşam saatlerinde gerçekleştirecek. 
     
Hami hoca oldu      Sümer istedi, Trabzon’daki ilk idmanı Kaptan yönetti 
     Trabzonsporlu futbolcular ikinci yarı hazırlıkları için dün Mehmet Ali Yılmaz tesislerinde bir araya gelirken, ilk çalışmayı kaptan Hami yaptırdı. Başkan Özkan Sümer’in talimatıyla idmana çıkan Hami, "Sayın Giray Bulak başarılı olmak için büyük çaba sarfetti. Biz de yeni hocamızla Trabzon’un başarısı için ter dökeceğiz. Puan farkı önemli değil. Kapatacağımıza inanıyorum" dedi. 
     HAMİ, başkan, yönetim ve teknik kadrodaki değişiklik nedeniyle bazı futbolcuların Trabzon’a gelmeyeceği iddialarını da yanıtladı. Tecrübeli oyuncu, "Biz, Trabzonspor’un personeliyiz. Her futbolcunun 10.30’daki ilk antrenmana çıkacağını umuyorum. Eğer bir teknik adam başımızda olursa onunla çalışırız. Yoksa bize verilen programı kendimiz uygularız" diye konuştu. 
     
Son karar yeni ekibin      TRABZON Başkanı Özkan Sümer, Nesim olayı başta olmak üzere transferleri söz konusu olan futbolcularla ilgili son kararı, yeni görevlendirilecek teknik kadronun talebine göre vereceklerini söyledi. Giray Bulak tarafından kadro dışı bırakılan ve kendisine kulüp bulması istenen Nesim "Ben Trabzonspor’dan ayrılmak istemiyorum. Kulüpten uzaklaştırılmama neden olacak bir şey yaptığıma da inanmıyorum" dedi. 
     
Disket iddiası      TRABZONSPOR’DA, eski yöneticilerin muhasebe ile ilgili kopyası bulunmayan altı adet disketi aldıkları iddiası ortamı gerginleştirdi. Yeni yönetimin hesaplarla ilgili bağımsız bir denetim kurumundan yardım isteyeceği, başta Mehmet Ali Yılmaz’a verilecek borç olmak üzere diğer ödemelere belli bir program dahilinde başlanacağı bildirildi. 
     


 SPOR 




























</TEXT>
</DOC>
