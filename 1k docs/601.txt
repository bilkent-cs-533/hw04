<DOC>
<DOCNO> 601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/sonspo09.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili "Scala'nın her sözüne imza atarım" 
</HEADLINE>
<TEXT>

     Beşiktaş Kulübü Başkanı Serdar Bilgili, son günlerde medyada yer alan bazı haberlere tepki göstererek, ''Kimse bizi asılsız haberlerle yıpratamaz'' dedi. 
     Başkan Bilgili, siyah-beyazlı kulübün yönetim kurulu toplantısına girmeden önce yaptığı açıklamada, Beşiktaş'ın hiç bir probleminin bulunmadığını savunarak, ''Maalesef son günlerde camiamızda suni gündemler yaratılarak, sorunlar çıkartılmaya çalışılıyor. Bu haberler kesinlikle duyum ve dedikodular üzerine yapılmış spekülasyonlardır'' diye konuştu. 
     Beşiktaş Kulübü'nün idari konulardaki tek patronunun yönetim kurulu olduğunu kaydeden Bilgili, teknik konularda ise tek yetkilinin,teknik direktör Nevio Scala olduğunu söyledi. 
     Serdar Bilgili, Scala'ya güveninin sonsuz olduğunu da vurgulayarak, İtalyan çalıştırıcının söylediği her sözün altına imza atacağını ifade etti. 
     Medyada son günlerde Beşiktaş Kulübü'nün ekonomik sıkıntı yaşadığı şeklinde haberlerin de yapıldığına dikkat çeken Bilgili, bunların tamamının doğru olmayan, yıpratıcı haberler olduğunu iddia etti. 
     Başkan Bilgili, sözlerini şöyle tamamladı 
     'Futbolcularımıza prim ödemelerini yapmadığımız doğrudur. Ancak bu, yıl sonu olması nedeniyle gerçekleşemedi. Çünkü futbolcularımıza verdiğimiz cezaları hesaplayıp, bunları da prim alacaklarından kesip, ödemeleri yapacağız. Ekonomik durumumuz iyi. Kimse camiamızı aslı olmayan haberlerle yıpratamaz. Biz bir aileyiz.'' 




</TEXT>
</DOC>
