<DOC>
<DOCNO> 98 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/son/soneko02.html </URL>
<DATE> 2001/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneydoğu, Irak'a operasyon haberlerinden huzursuz... 
</HEADLINE>
<TEXT>

     Güneydoğu Anadolu Bölgesi'nde işadamları Irak'a yönelik operasyon haberlerinden tedirginlik duyuyor. 
     Güneydoğu Sanayici ve İşadamları Derneği Başkanı GÜNSİAD 
     Bedrettin Karaboğa, Irak'a olası operasyondan en büyük zararı yine Güneydoğu Anadolu Bölgesi'nin göreceğini söyledi. 
     Son günlerde yoğun şekilde gündeme gelen Amerika'nın Irak'a olası operasyonu ile ilgili haberlerin bölgede yaşayan insanları tedirgin ettiğini ifade ederek, 11 yıl önce yaşanan Körfez Şavaşı'nın Türkiye'ye ekonomik olarak çok büyük zararlar verdiğini belirtti. 
     Hiçbir ülkenin Körfez Savaşı'ndan Türkiye kadar olumsuz etkilenmediğini ve Türkiye'nin Irak'a uygulanan ambargo nedeniyle 11 yılda toplam 70 milyar dolar zararı bulunduğunu bildiren Karaboğa, Suriye'nin ambargodan faydalandığını kaydetti. 
     Karaboğa, Türkiye'den geçen araçların Irak üzerinden Ortadoğu'daki diğer ülkelere ulaştığını, ambargo nedeniyle araçların Suriye üzerinden geçtiğini belirterek, ''Bu nedenle Suriye karlı çıktı. 
     Üstelik Suriye, araçların geçiş ücretini çok yüksek tutarak haksız gelir elde ediyor'' dedi. 
     
     Mazot ticareti önemli 
     Şırnak'ın Silopi ilçesi yakınlarındaki Habur Sınır Kapısı'ndan Kuzey Irak'a kamyonlarla yapılan mazot ticaretinin bölge için çok önemli olduğunu belirten Karaboğa, 50 bin kamyoncunun yaptığı ticaretin dolaylı olarak 500 bin kişinin geçim kaynağı olduğunu söyledi. 
     Başkan Karaboğa, 11 Eylül'de Amerika'ya yapılan saldırının ardından mazot ticaretinin sona erdiğini ve geçimini mazot ticaretiyle sağlayan kişilerin sıkıntı içine düştüğüne işaret ederek, şöyle konuştu 
     ''Bu nedenlerle Irak'a yapılacak olası saldırılardan en büyük zararı bölgemiz görecek. Bölge halkı olarak saldırı haberlerinden tedirgin oluyoruz. Körfez Savaşı'ndan sonra yeni yeni Irak ile ilişkilerimizde gelişmeler var. Bunların bozulmasını istemiyoruz. Bu ülkeye yönelik uygulanan ambargonun kalkmasını istiyoruz. Eğer ambargo kalkarsa ülke olarak büyük gelirimiz olur.'' Diyarbakır Ticaret ve Sanayi Odası DTSO Başkanı Kutbettin Arzu da, son gelişmelerin Irak'a operasyon olacağı yönünde olduğunu ifade ederek, ''Operasyon havası bile bölgeyi etkiledi. Bu yöndeki söylenti bile mazot ticaretini durdurdu. Operasyon olmasını istemiyoruz. Bu bölgeyi dolayısıyla Türkiye'yi ekonomik yönden çok sıkıntıya sokar'' diye konuştu. 
     






</TEXT>
</DOC>
