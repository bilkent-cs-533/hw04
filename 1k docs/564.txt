<DOC>
<DOCNO> 564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/sondun05.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ötanazi doktoru, yaşlılara intihar yöntemlerini öğretecek 
</HEADLINE>
<TEXT>

     Avusturalyalı ötanazi taraftarı doktor Philip Nitschke, sağlıklı yaşlı insanlara, kendi yaşamlarına nasıl son verebileceklerini öğretecek. 
     Dr. Nitschke, güneydeki Tasmanya adasında bu ay sonunda bir ''ötanazi çalışma grubu'' oluşturacak. Ötanazi doktoru, burada ölümcül hasta olmayan yaşlılara ''kendi canlarını alma yöntemlerini'' öğretecek. 
     Nitschke'ye göre, bazı yaşlılar, kaderlerinin kontrolünü hala kendi ellerinde tutuyorlarken, kendi yaşamlarını nasıl sona erdirebileceklerini bilmek istiyorlar. Dr. Nitschke, ''Eli ayağı tutarken bunu yapmanın daha iyi olduğunu'' söylüyor. 
     Son iki yıl içinde 300 ölümcül hastaya ötanazi yöntemlerini öğreten Nitschke, hastalardan 40'ının bunu ''başarıyla gerçekleştirdiği'' belirtti. Avustralya'da birine intiharı tavsiye etmek ya da birinin intihar etmesine yardımcı olmak suç olduğu için, Dr. Nitschke'nin ''dersleri'', temel ötanazi bilgisinin ötesine geçmeyecek. 
     




</TEXT>
</DOC>
