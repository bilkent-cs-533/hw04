<DOC>
<DOCNO> 425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/son/sonspo14.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Kore ve Japonya karması Dünya Karması ile 1-1 berabere kaldı 
</HEADLINE>
<TEXT>

     2002 yılındaki Dünya Kupası'na ortaklaşa ev sahipliği yapacak olan Güney Kore ve Japonya karması ile Dünya Karması arasında organize edilen özel futbol karşılaşması, 1-1'lik beraberlikle sonuçlandı. 
     Japonya'nın Yokohama kentindeki Dünya Kupası final maçının da yapılacağı Yokohama Uluslararası Stadı'nda 46 bin 740 biletli seyirci önündeki karşılaşmada, ilk kez Dünya Karması'na seçilen Türk futbolcularından Galatasaraylı Bülent Korkmaz 45, Emre Belözoğlu da 90 dakika başarıyla forma giydiler. 
     İlk yarıda görev yapan Bülent Korkmaz, ikinci yarıda yerini Brezilyalı Mario Santos'a bıraktı. Dünya Karması'nda ayrıca Gençlerbirliği'nden Nijeryalı futbolcu Tijjani Babangida da 90 dakika oynadı. Karşılaşmada, Japonya-Güney Kore karmasının golünü, 17. dakikada serbest vuruştan Güney Koreli Ko Jong-Su, Dünya Karması'nın golünü de 35. dakikada Belçika'nın Standart Liege takımında forma giyen Hırvat oyuncu Robert Prosineçki kaydetti. 




</TEXT>
</DOC>
