<DOC>
<DOCNO> 102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/son/soneko06.html </URL>
<DATE> 2001/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
2001'de hangi yatırım araçları ne kazandırdı, ne kaybettirdi.. 
</HEADLINE>
<TEXT>

     Yatırımcı 2001 yılında altın ve dövizin sağladığı tatminkar getiriyle sevindi. 
     Yatırımcının yüzünü güldüren altın ve dövizin yanında İMKB'de işlem gören bazı hisseler ve yine bazı yatırım fonları da sağladıkları parlak kazançla dikkat çektiler. 
     Repo ile tahvil ve bonoda parasını değerlendirenler, 2001 yılını muhtemel enflasyon düzeylerinde veya ona yakın bir getiriyle kapadılar. Borsada gerçekleşen ortalama yüzde 46.05 dolayındaki artış ile, banka faizlerinin sağladığı yüzde 60'lar düzeyindeki getiri ise muhtemel enflasyonun altında gerçekleşmiş görünüyor. 
     24 ayar külçe altının gram satış fiyatı 2001 yılında yüzde 120.94, 
     Cumhuriyet altınının satış fiyatı da yüzde 118.75 oranında arttı. 
     Dövizde ABD Doları'nın yıllık artışı yüzde 114.22, Alman Markı'nın yüzde 102.50 oldu. 
     Bankalar ve aracı kurumlar tarafından oluşturulan yatırım fonlarına katılma belgelerine yatırım yapanlar da 2001 yılında ortalama yüzde 93.15 oranında kazanç sağladılar. 
     Ekonomide yaşanan iniş çıkışlı seyir ve oluşan dönemsel getirilerdeki büyük farklılıklar nedeniyle, sonuçların daha gerçekçi olmasını sağlamak amacıyla hesaplamalarda İMKB Tahvil ve Bono Piyasası'ndaki aylık ortalama getirileri dikkate aldığımızda, tahvil ve bono yatırımcısının 2001 yılındaki ortalama net bileşik kazancı yüzde 65-80 dolayında oldu. 
     Yine aynı nedenlerden dolayı 2001 yılında mevduat faizlerindeki hareketlilik göz önüne alınarak, aylık ortalamalar üzerinden yapılan hesaplamalara göre de mevduat faizinin 2001 yılında yatırımcısına sağladığı ortalama net getiri yüzde 60'ı ancak buldu. 
     2001 yılı boyunca parasını sürekli aylık repoda değerlendiren 
     yatırımcının yıl sonundaki bileşik net kazancı yüzde 80.8 oldu. 
     
     Hisse senetleri piyasası 
     Hisse senedi yatırımcısı 2001 yılında aradığını bulamayanlar arasındaydı. Dalgalı kur uygulaması, hazırlanan yeni ekonomik program, fondaki bankaların durumları, Telekom özelleştirmesi ve Fazilet Partisi'nin FP kapatılması davasındaki seyirle yılın ilk yarısını tamamlayan piyasalar, ikinci yarıda da Uluslararası Para Fonu IMF ve Dünya Bankası kaynaklı gelişmelerin yanında ABD'ye yöneltilen terörist saldırılar ve Arjantin krizine bağlı gelişmelere endeksli bir çizgide hareket etti. 
     Yıl boyunca çok keskin iniş ve çıkışların yaşandığı Borsa'da Ocak ayı ortalama yüzde 13.22'lik artışla kapandı. Şubat ayında, ekonomik krize ve dalgalı kur uygulamasına bağlı olarak ortalama yüzde 17.72'lik düşüş yaşandı. 
     Mart ayı da yüzde 8.75'lik düşüşle geçilirken, Nisan ayında ekonomik program ve parasal kaynağa ilişkin açıklamalarla normale dönüş sinyalleri gözlendi. Hisse senetlerinin aylık ortalama değer artışı yüzde 54.15'i buldu. 
     Daha sonra durgun ve genelde düşüşlerle sonuçlanan 5 aylık bir dönem yaşandı İMKB'de. Hisse senetleri Mayıs ayında yüzde 12.03 gerilerken, Haziran ayında ortalama yüzde 2.98 oranında artış izlendi. 
     Temmuz ayında yüzde 11.51 olan ortalama düşüş Ağustos ayında yüzde 0.36, Eylül ayında ise ortalama yüzde 22.81 olarak gerçekleşti. Yılın 
     son üç ayında ise bir artış trendi yaşandı. Hisse senetleri Ekim ayında ortalama yüzde 29.15, Kasım ayında ortalama yüzde 18.13 ve Aralık ayında da ortalama yüzde 18.47 oranında değer kazandı. 
     
     Endeksler 
     Son 3 ayda gerçekleşen çıkış, çeşitli rekorlarla sonuçlanmasına rağmen yatırımcıların 2001 yılını tatminkar bir kazançla kapatmasına yetmedi. 2000 yılını 9,437.21 puandan tamamlayan İMKB Ulusal-100 Endeksi 2001 yılını, yıl içindeki en yüksek seviyesi olan 13,782.76 puandan kapadı. Endeksteki artış 4,345.55 puan olurken, ortalama yıllık değişim yüzde 46.05'te kaldı. 
     İMKB Ulusal-Mali Endeksi 5,396.73 puan artarak 18,234.65 puana, İMKB Ulusal-Sanayi Endeksi 4,458.45 puan artarak 11,413.44 puana ve İMKB Ulusal-Hizmetler Endeksi 2,037.81 puan artarak 9,261.82 puana yükseldi. 
     Böylece, mali grup hisseler 2001 yılında ortalama yüzde 42.04, sanayi grubu hisseler ortalama yüzde 64.10 ve hizmetler grubu hisseleri ortalama yüzde 28.21 oranında değer kazandı. 
     2001 yılı içinde İMKB'deki toplam 318 hisse senedinden sadece 
     240'ı değer kazanırken, 63 hisse senedi değer kaybetti. Dardanel ve 
     SYB Yatırım Ortaklığı hisselerinin değeri aynı kaldı. 13 hisse senedinin tahtası ise yıl boyunca kapalı kaldı. 
     2001 yılının en çok değer kazanan hisse senedi yüzde 900.00 
     oranındaki artışla Ceylan Giyim hisseleri oldu. Akın Tekstil yüzde 885.71 oranındaki artışla ikinci ve CU Sigorta hisseleri de yüzde 689.06 oranındaki artışla üçüncü oldu. Toplam 59 hisse senedinin yıllık değer artışı yüzde 100'ün üzerinde gerçekleşti. Yılın en çok değer yitiren hisse senedi ise yüzde 82.69'luk düşüşle Mudurnu Tavukçuluk hisseleri oldu. Alfa Menkul Değerler hisseleri yüzde 62.27'lik düşüşle ikinci ve Gümüşsuyu Halı hisseleri de yüzde 60.87 oranındaki düşüşle üçüncü olarak sıralandılar. 
     
     Döviz 
     Döviz yatırımcısı 2001 yılını memnun kapadı. Ağırlıklı olarak dalgalı kura geçilmesinin etkisiyle ABD Doları yıl boyunca yüzde 114.22, Alman Markı da yüzde 102.50 oranında artış kaydetti. 
     İstanbul serbest piyasada alınıp satılan döviz türlerinden ABD Doları yıl sonunda, 771 bin liralık artışla 675 bin liradan 1 milyon 446 bin liraya, Mark ise 328 bin liralık artışla 320 bin liradan 648 
     bin liraya çıktı. 
     İngiliz Sterlini yıllık yüzde 109.35 artış kaydederek, 999 bin 750 liradan 2 milyon 93 bin liraya ulaştı. Öteki döviz türlerinden İsviçre Frangı yüzde 108.91'lik artışla 412 bin 850 liradan 862 bin 500 liraya ve Fransız Frangı da yüzde 103.75'lik artışla 95 bin 560 liradan 194 bin 7800 liraya yükseldi. 
     
     Altın 
     İstanbul Kapalıçarşı'da işlem gören geleneksel yatırım aracı altının 2001 yılı performansı yüzde 120'leri buldu. 
     2000 yıl sonunda 5 milyon 850 bin lira olan 24 ayar külçe altının 
     gram fiyatı 7 milyon 75 bin liralık artışla 2001 yıl sonunda 12 milyon 925 bin liraya ulaştı. Külçe altının yıllık artışı yüzde 120.94 olarak gerçekleşti. 2000 yıl sonunda 40 milyon liradan satılan Cumhuriyet altını, 2001 yıl sonunda 47 milyon 500 bin liralık artışla 87 milyon 500 bin liraya çıktı ve yıl boyunca yüzde 118.75 oranında artış kaydetti. İstanbul Altın Borsası'nda İAB işlem gören 24 ayar külçe altının 2000 yıl sonunda 5 milyon 865 bin lira olan gram fiyatı, 2001 sonunda 7 milyon 35 bin liralık artışla 12 milyon 900 bin liraya çıktı. İAB'de işlem gören külçe altının yıllık değer artışı yüzde 119.95 olarak gerçekleşti. 
     
     Yatırım fonları 
     Menkul kıymet yatırım fonlarına katılma belgelerinin yıllık ortalama değer artışı yüzde 93.15 olarak gerçekleşti. 
     2000 yılını 123,792 puanla kapayan A.A Bileşik Fon Endeksi, 
     115,309 puanlık artışla 239,101 puana çıktı. A tipi fonlardaki artış 
     yüzde 81.65 olurken, B tipi fonlardaki artış yüzde 97.16'ya ulaştı. 
     Katılma belgeleri arasındaki en yüksek oranlı artış, yüzde 160.01 ile Bender A Tipi Değişken Fon belgelerinde oldu. Bunu yüzde 158.05 ile Demir Yatırım A Tipi İmalat Sektör Fonu ve yüzde 140.78 ile İş Yatırım B Tipi Değişken Fonu izledi. 
     2001 yılında piyasaya çıkan katılma belgelerinin dahil edilmediği 
     sıralamaya göre, 2001 yılında en kötü performans gösteren katılma belgeleri ise yüzde 4.64'lük düşüşle Kentbank A Tipi Karma Fon, yüzde 2.33'lük düşüşle Kalkınma B Tipi Değişken Fon ve yüzde 0.12'lik düşüşle Vakıf A Tipi Hisse Fon oldular. 
     
     Bono, faiz, repo 
     Diğer piyasalarda olduğu gibi İMKB Tahvil ve Bono Piyasası'nda da 2001 yıl boyunca dalgalı bir seyir izlendi. 
     Daha gerçekçi sonuçlara ulaşabilmek amacıyla bu piyasada oluşan aylık ortalamalar üzerinden yapılan hesaplamalarda, tahvil ve bono yatırımcısının 2001 yılındaki ortalama net bileşik kazancının yüzde 65-80 dolayında gerçekleştiği görülmekte. 
     Yine aynı nedenlerden dolayı 2001 yılında mevduat faizlerindeki hareketlilik göz önüne alınarak, önde gelen 10 büyük bankanın uyguladığı aylık faizlerin ortalamaları üzerinden yapılan hesaplamalara göre de mevduat faizinin 2001 yılında yatırımcısına sağladığı ortalama net getiri yüzde 60 dolayında gerçekleşti. 
     2001 yılı boyunca parasını sürekli aylık repoda değerlendiren 
     yatırımcının yıl sonundaki bileşik net kazancı ise yüzde 80.8 düzeylerinde oldu. 
     






</TEXT>
</DOC>
