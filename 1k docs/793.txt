<DOC>
<DOCNO> 793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/son/sontur18.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Nuriş'in eşinin cenazesinin Bergama Cezaevi'ne götürülmesine izin verilmedi 
</HEADLINE>
<TEXT>

     İzmir'in Tire İlçesi yakınında 3 gün önce, trafik kazasında yaralanan ve dün gece hayatını kaybeden Nuri Ergin'in eşi Alev Ergin'in cenazesinin, Bergama Cezaevi'ne götürülmesine izin verilmedi. 
     Alev Ergin'in cenazesi, Nuri Ergin'in oğlu Nurettin ve kız kardeşi Neslihan Ecin ile Ergin ailesinin yakınları tarafından Atatürk Eğitim ve Araştırma Hastanesi morgundan alındı. Hastane çevresinde Çevik Kuvvet ekiplerinin yoğun önlem aldığı görüldü. 
     Ambulansa konulan cenaze, Bergama-Çanakkale yol ayrımına geldiğinde, Bergama Cumhuriyet Başsavcısı Gülman İlhanoğlu ve Jandarma İlçe Bölük Komutanı Yüzbaşı Şerafettin Yılmaz tarafından durduruldu. Ergin ailesi ve Nuri Ergin'in avukatı Hikmet Çarboğa, cenazeyi, Bergama Cezaevi'nde bulunan Nuri Ergin'in de görmesini talep etti. Ancak, Savcı ve Jandarma Komutanı, bunun mümkün olmayacağını bildirdi. Cenaze konvoyu daha sonra Çanakkale yoluna girerek, güvenlik güçlerinin gözetiminde İstanbul'a hareket etti. 




</TEXT>
</DOC>
