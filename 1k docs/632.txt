<DOC>
<DOCNO> 632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/dunya/adun.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
TV’de kadife devrim’ 
</HEADLINE>
<TEXT>

Prag’ın 1989’da komünist rejimi deviren gösterilere sahne olan tarihi Wenceslas Meydanı’nda özgür TV’ için toplanan yüz bin kişi hükümeti silkeledi. Kabine istenmeyen müdürü görevden almanın yolunu arıyor 
     DIŞ HABERLER SERVİSİ 

     Çek Cumhuriyeti’ni iki haftadır sarsmakta olan "özgür medya isyanı" önceki akşam zirveye ulaşırken, olayların merkezinde bulunan Çek Televizyonu da medya tarihinde görülmemiş görüntülere sahne oluyor. Televizyon muhabirlerinin iki hafta önce başlattıkları "haber merkezini işgal eylemi"ni inatla sürdürmesine karşılık Genel Müdür Jiri Hodac’ın da yayınları sürdürmekte ısrar etmesi, ortaya "evlere şenlik" görüntüler çıkarttı. 
     Ekrana yansıyan görüntülerde, yeni Genel Müdür’ün "anchorman"ı haber bülteni sunarken, stüdyoyu terketmeyen "işgalci muhabirler" de fonda oturmaya devam ediyor. Dolayısıyla da medya tarihinde belki de ilk kez "muhalefet fonlu iktidar haberleri" sunuluverdi. 
     Bu arada yaklaşık 100 bin kişinin, yeni Genel Müdür Jiri Hodac’ı protesto amacıyla iki haftadır televizyon binasını işgal eden habercilere destek vermek üzere, Prag’ın tarihi Wenceslas Meydanı’nda düzenlediği dev gösteri hükümetle parlamentoyu sarsmaya başladı. 
     Hükümet içinde bazı bakanlar eylemcilere destek verirken, parlamentodan çok sayıda milletvekili de direnişçileri desteklemek üzere televizyon binasına gitti. Devlet Başkanı Vaclav Havel’den sonra Kültür Bakanı Pavel Dostal da Hodac’a karşı bayrak açtı. Dostal, Genel Müdür’ün, katıldığı bir canlı yayını kestiğini öne sürerek, Hodac hakkında dava açacağını açıkladı. 
     "Özgür medyaya destek" gösterisi, 1989’da komünist hükümeti deviren toplu gösterilerden bu yana en büyük kitle eylemi olurken, televizyon direnişi de "Ekranda Kadife Devrim" olarak niteleniyor. 
     O zamanki Çekoslavakya’nın Devlet Başkanı Aleksandr Dubçek’in komünist sistemi "yumuşatıp" demokratik bir düzen kurmak üzere yaptığı köklü reformlar "Kadife Devrim" olarak adlandırılmıştı. Kadife Devrim 1968 baharında meydana gelen Sovyet işgaliyle son bulmuştu. Çekler "İkinci Kadife Devrim"i de 1989’da komünist hükümeti devirerek yaşamıştı. 
     
Hükümet toplandı      Gösterilerse "şimdilik" kısmen de olsa amacına ulaşmış görünüyor. Çünkü hükümet dün olayları görüşmek üzere acilen toplandı. Kabine toplantısından, medyanın özgürlüğünü garanti altına alacak yeni yasalar hazırlanması kararı çıktı. 
     Kararın hemen ardından da Parlamento Komisyonu toplanarak bu çerçevede yeni bir yasa tasarısı hazırlığına girişti. Tasarı, yeni Genel Müdür Jiri Hodac’ın görevine de "fiilen" son veriyor. 
     İsyancı haberciler, 20 Aralık’ta göreve başlayan Hodac’ı, sağ eğilimli eski Başbakan Vaclav Klaus ile ilişkisinin dürüst gazetecilikle uzlaşmayacağı ve medyanın bağımsızlığını tehlikeye düşüreceği gerekçesiyle protesto ediyor. 
     
Anchorman önde direniş arkada      Çek Televizyonu’nda çok tuhaf şeyler oluyor. İstenmeyen müdürün "anchorman"i haberleri sunarken direnişçi haberciler de geri planda ayakta durarak durumu protesto ediyorlar. Kimse kimseye "Çekil bakalım" demiyor. Medya tarihine geçecek bu "evlere şenlik" durum haber bülteni boyunca devam ediyor. 
     


 DÜNYA 












</TEXT>
</DOC>
