<DOC>
<DOCNO> 186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/02/spor/spo01.html </URL>
<DATE> 2001/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal kemer sıktı 
</HEADLINE>
<TEXT>

Yönetim Kurulu, kulüp personeliyle ilgili bir dizi ekonomik önlem aldı 
     KARTAL YİĞİT 

     Türkiye’deki ekonomik sıkıntı Beşiktaş’ı da vurdu. Aylardır futbolcularına prim ve maç başı taksitlerini veremeyen yönetim, Süleyman Seba döneminde kulüp personeline verilen bayram ve yılbaşı ikramiyelerini kriz nedeniyle kaldırdı. 
     Devre arası tatili öncesi oyuncularının para isteğine olumsuz yanıt veren Başkan Serdar Bilgili, personel için bir dizi ekonomik tedbir aldırttı. Maddi krizden birçok Birinci Lig kulübü gibi etkilenen Siyah - Beyazlı yönetim, bütün umudunu halka arzdan gelecek nakit paraya bağladı. 
     
     Biletler bile kalktı 
     Daha önceki yönetimde personele verilen ikişer adet maç bileti hakkı da kaldırıldı. Maça gitmek isteyen kulüp çalışanları kendi paralarıyla bilet alacak. Kulüp personeline, bayram öncesi verilen maaşlar da bu yıl ödenmedi. 
     Yönetimdeki maddi sıkıntı sezon başı bir ajansla yapılan anlaşma sonucunda aylık çıkarılan Beşiktaş Dergisi’ni de etkiledi. Uzun dönemdir yayınlanamayan ve bu nedenle abone olan üyelerin tepkisini çeken derginin, iki aylık olacağı ve kesin çıkış tarihinin de netleşmediği belirtildi. 
     
     Zafer duası 
     BEŞİKTAŞ’IN genç kalecisi Fevzi, yılbaşına girmeden önce Fethiye’de Ahmet Gazi Türbesi’ni ziyaret edip, şampiyonluk dileğinde bulundu. Eşi Yeşim’le birlikte gittiği türbede dua eden, namaz kılan başarılı file bekçisi, mum yaktı ve Kuran okudu. Fevzi, "Sakatlanmamak, ailemle mutlu bir yıl geçirmek ve takım olarak 2001’de şampiyonluk ipini göğüslemek için dua ettim" dedi. Fotoğraf Erdoğan Cankuş DHA 
     
     Ve tatil bitti 
     BEŞİKTAŞ’TA, Teknik Direktör Nevio Scala’nın futbolculara verdiği 10 günlük izin bu akşam bitiyor. Lige verilen ara nedeniyle tatillerini geçirmek için Avrupa ve Türkiye’nin dört bir yanına dağılan Siyah - Beyazlı futbolcular Fulya Şan Ökten Tesisleri’nde ikinci yarının ilk antrenmanını 17.30’da yapacaklar. Antrenör Ziya Doğan, sakat olan Halilagiç’in ülkesinde tedavi olması nedeniyle İstanbul’a geç dönme olasılığının yüksek olduğunu söyledi. 
     


 SPOR 
























</TEXT>
</DOC>
