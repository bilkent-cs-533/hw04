<DOC>
<DOCNO> 108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/son/sonspo06.html </URL>
<DATE> 2001/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen seneye Beşiktaş'ta oynayabilir.. 
</HEADLINE>
<TEXT>

     Beşiktaş Futbol Takımı Menajeri Sinan Engin, Galatasaray'ın lig ve Avrupa Kupası maçlarında gösterdiği performansla göz dolduran futbolcusu Sergen'i yeni sezonda transfer edebileceklerini söyledi. 
     Kulübün resmi intenet sitesi olan ''www.besiktasjk.com'' adresinde ''Soru-Cevap Hattı''na konuk olan Sinan Engin, siyah-beyazlı taraftarların takımla ilgili soruların yanıtladı. 
     Engin, özellikle sezon başında yeniden Beşiktaş'a döneceği şeklindeki haberlerin çıkmasına karşın transfer edilmeyen Sergen Yalçın'la ilgili yoğunlaşan sorulara, ''Her konuda anlaşmaya varmıştık, fakat daha sonra transferden vazgeçtik. Ama Sergen'i önümüzdeki sezon alabiliriz'' derken, yıldız futbolcuyu yeni sezonda siyah-beyazlı forma altında yeniden görme şansının olup olmadığı ile ilgili bir soruya da, ''Buna ancak inşallah diyebiliyorum'' karşılığını verdi. 
     
     En iyi oyuncular bizde 
     Sinan Engin, taraftarların Türkiye'den en çok almak istediği ve yeni sezon için şimdiden anlaştığı futbolcular olup olmadığı ile ilgili soruları için ise şöyle konuştu 
     ''En fazla almak istediğim oyuncuyla ilgili şimdiden konuşmak çok erken, ama en iyi yerliler de zaten bizde. Kadromuz kaliteli ve yeterlidir. Şampiyon olacağımıza da gönülden inanıyorum. Yeni sezon için anlaştığım oyuncular var. İsimleri kulübümüz adına gizli bir bilgidir.'' 
     
     Hedef lig şampiyonluğu 
     Taraftarların, siyah-beyazlı takımın Avrupa'da kendine hedefler belirleyip belirlemediği hakkındaki soruya Engin, hedeflerinin lig şampiyonluğu olduğunu ve öncelikli olarak bunu düşündükleri cevabını verdi. 
     Herşeyin zamana bağlı olduğunu kaydeden Engin, ''Beşiktaş'ın hedefi her zaman en yükseklerdir. Yalnız bu konuda dikkatli konuşmak lazım. Önce lig şampiyonu olalım, Avrupa'yı ondan sonra konuşuruz'' dedi. 
     
     Zamanla daha iyi olacağım 
     Engin, siyah-beyazlı kulüpte futbol takımı menajerliğine getirilmesinin ardından etkisini hissettirmeye başladığı ve son derece başarılı olduğu şeklindeki taraftar görüşlerine, ''Görevimi severek yapıyorum. Tecrübe kazandıkça zamanla görevimde daha da iyi olacağım'' derken, teknik direktör Daum'la ilgili olarak da, ''Daum bana göre çok iyi bir hoca'' diye konuştu. 
     Ayrıca, son haftalarda yaşanan hakem hatalarında Galatasaray'ın kollandığı ve federasyona bu konuda uyarılarda bulunmayı düşünüp düşünmedikleri konusundaki bir soruya da, ''Ben şahsım olarak federasyonuma güveniyorum. Federasyonla sorunlar yaşamanın bir anlamı yok, iyi geçinmek gerektiğini düşünüyorum'' diyerek sözlerini tamamladı. 
     






</TEXT>
</DOC>
