<DOC>
<DOCNO> 625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/sontur22.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Demirel grip olduğu için duruşmaya katılmadı 
</HEADLINE>
<TEXT>

     Yönetimi Tasarruf Mevduatı Sigorta Fonu'na devredilen Egebank'ın eski sahibi Yahya Murat Demirel, bankanın eski 9 üst düzey yöneticisi ile, ''banka fonlarını hukuki temelden yoksun, iyi niyet ve basiretli iş yapma anlayışından uzak bir davranışla kullandıkları ve böylece emniyeti suiistimal'' suçunu işledikleri iddiasıyla yargılandığı davada, talimatla ifade vermek için çağrıldığı iki duruşmaya da ''grip'' olduğu gerekçesiyle katılmadı. 
     Demirel'in de aralarında bulunduğu 9 kişinin yargılandığı Şişli 10. Asliye Ceza Mahkemesi, ''Kasırga Operasyonu'' kapsamında tutuklanan ve Ankara Merkez Kapalı Ceza ve Tutukevi'ne konulan Demirel ile Egebank Off-Shore Şirketi'nin ortağı Ali Süha Paya'nın ifadelerinin alınması için Ankara Nöbetçi Asliye Ceza Mahkemesi'ne talimat yazdı. 
     Bunun üzerine, talimatı alan nöbetçi Ankara 2. Asliye Ceza Mahkemesi, 18 Aralık 2000 tarihini duruşma günü olarak belirleyerek, Demirel ve Paya'yı ifade vermeye çağırdı. Paya, duruşmaya katılırken Demirel, cezaevi doktorunca ''gribal enfeksiyon'' teşhisiyle 3 gün yatak istirahatı verilen raporu mahkemeye göndererek gelmedi. 
     Mahkeme, tekrar duruşma günü belirleyerek Demirel'e 4 Ocak 2001 tarihli duruşmaya katılması için davetiye gönderdi. Murat Demirel, bugünkü duruşmaya da katılmayarak, ''gribal enfeksiyon'' teşhisiyle 3 gün yatak istirahatı verilmiş olan raporunu gönderdi. Mahkeme, Demirel'in duruşmaya getirilmesi için yeniden cezaevi yönetimine müzekkere yazdı. 




</TEXT>
</DOC>
