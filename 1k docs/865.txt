<DOC>
<DOCNO> 865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/06/spor/spo01.html </URL>
<DATE> 2001/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fulya’da operasyon 
</HEADLINE>
<TEXT>

     BEŞİKTAŞ yönetimi radikal kararlar uygulamasına başladı. İlk etapta Fulya tesislerinin müdürü Aydemir Ünlü görevden alındı. Yöneticilerin kulüpteki idari operasyonu sürdüreceği belirtildi. Fulya tesislerinden başlatılan işten çıkarmaların önümüzdeki günlerde artacağı, Ümraniye tesislerine yenilenmiş personelle gidileceği bildiriliyor. 
     
     Bu evlilik yürümez 
     BEŞİKTAŞ’TA Şifo Mehmet olayındaki belirsizlik sürüyor. Kaptan Mehmet ile yollarını kesinlikle ayırmayı kafasına koyan yönetim, bunun çarelerini arıyor. Yönetimdeki ağırlıklı görüşün, "Artık bu evlilik yürümez. İkinci yarıya da Mehmet’le başlarsak bu iş kangrene dönüşür. Ne yapıp edip bu sorunu çözümlemeliyiz" şeklinde olduğu belirtildi. Yöneticiler, kulüpteki alacağının ödenip Mehmet’in futbolu bırakmasının sağlanması için girişimlerine devam ediyor. 
     
     Futbolcuların performansı düştü 
     Çapa Hastanesi’nde güç testinden geçen Beşiktaşlı futbolcuların performanslarının sezon başına oranla büyük oranda düştüğü belirlendi. Bu durum oyuncuların tatilde hiç çalışmamasına bağlanırken, Scala’nın performans artırıcı idmanlar yaptıracağı belirtildi. Siyah - Beyazlılar hazırlıklarını dün iki grup halinde sürdürdü. Bir grup kondisyon salonunda çalışırken, diğer futbolcular şut idmanı yaptı. 
     
     Halilagiç’ten hayır yok 
     SAKATLIĞI uzun süredir geçmeyen ve sadece düz koşu yapabilen Halilagiç’in futbol oynayıp oynayamayacağı konusundaki belirsizlik sürüyor. Beşiktaşlı futbolcuya yapılan son kontrollerden de sonuç alınamadı. Halilagiç’in önümüzdeki günlerde Amerika’ya gideceği ve sakatlık raporlarını inceleteceği açıklandı. Kulüp doktorları, "Raporların yurt dışındaki kontrolünde de teşhis konulamadı. Adalelerdeki olayın sakatlık mı yoksa hastalık mı olduğu açıklık kazanmadı" dediler. 
     
     Ver Karhan’ı al Tayfun’u 
     Mehmet Çiftçi 

     REAL Sociedad, yeni teknik direktörü Toshack’ın Karhan ısrarına takas formülü buldu. İspanyol kulübü, Beşiktaş’ın Tayfun’u, Karhan ile takas etmeyi istemesi halinde bu transfere olumlu yaklaşacaklarını ifade etti. Real Sociedadlı yöneticiler, Tayfun’un da takas formülünü kabul ettiğini ve bu konuda Beşiktaş’tan adım atmasını beklediklerini söylediler. 
     


 SPOR 


























</TEXT>
</DOC>
