<DOC>
<DOCNO> 136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/02/dunya/dun02.html </URL>
<DATE> 2001/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton’dan Arafat’a tehdit 
</HEADLINE>
<TEXT>

     DIŞ HABERLER SERVİSİ 

     Filistin lideri Yaser Arafat, Ortadoğu barışı konusunda ortaya attığı son planını kabul etmediği ABD Başkanı Bill Clinton’ın geçen hafta kendisini telefonla arayarak "tehdit ettiğini" ileri sürdü. 
     Internet haber sitesi Drudge Report’a göre, Clinton telefonda Arafat’a "Bu altın fırsatı değerlendirmezsen tarihte hiç yerin olmayacak. Filistinli gelecek kuşaklar seni lanetleyecek" şeklinde sert ifadeler kullandı. Clinton’ın sözleri üzerine donup kalan Arafat telefonu elinden düşürdü, yardımcısına dönüp "Beni tehdit ediyor" diye çığlık attı. 
     Habere göre, Clinton aradığı öteki Arap liderlerden barış planı konusunda destek sözü aldı. Ancak, İsrail ile anlaşma yapılması halinde kendi ülkelerinde halk eylemlerinden korkan bu liderler perde arkasından Arafat’a "sakın kabul etme" mesajı verdiler. 
     Bilindiği gibi geçen perşembe günü Mısır’ın Şarm El Şeyh kentinde İsrail Başbakanı Ehud Barak ve Arafat arasında yapılması planlanan zirve son anda iptal edilmişti. 
     Haberde, Arafat’ın yakın çevresine "İsrail’de iktidar değişikliğinin gündemde olduğu, yeni hükümetin ise Barak’ın imzaladığı bir anlaşmaya bağlı kalacağından kuşku duyduğu için planı kabul etmediğini" söylediği belirtildi. 
     
     


 DÜNYA 













</TEXT>
</DOC>
