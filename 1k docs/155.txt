<DOC>
<DOCNO> 155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/02/guncel/gun01.html </URL>
<DATE> 2001/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
F tipine TRT FM 
</HEADLINE>
<TEXT>

Müzik listeleri dinleyici istekleriyle belirlenen TRT FM yayınlarında ağırlık pop ve arabeskte. Terör suçluları bu yayını işkence olarak görüyor 
     ASLI ÖKTENER, GÜLAY FIRAT İstanbul 

     Hayata Dönüş operasyonunun ardından F tipi cezaevlerine gönderilen tutuklu ve hükümlüler, TRT FM yayınlarından şikayetçi. Pop ve arabeski sevmeyen terör suçluları, cezaevi hoparlörlerinden yayınlanan parçaları işkence olarak görüyor. Uygulamaya destek veren psikiyatristler ise hükümlülerin protest dönemde olduklarını belirterek, "Hilton’dan lüks şeyler getirseniz, yine beğenmezler" diyor. 
     TRT FM’de Top 10, dinleyici isteklerine göre belirleniyor. En çok istek alan sanatçılar Candan Erçetin Elbette , Aytaç Ergen Güz Gülleri , Sezen Aksu Keskin Bıçak , Uğur Çınar Korkuyorum Sana Nazar Değecek , Yavuz Bingöl Kara Tren , Hande Yener Yalanın Batsın , Mustafa Sandal Hatırla Beni , Çelik Öyle Bir Geçer Zamanki , Teoman Paramparça ve Hakan Peker Karam şeklinde sıralanıyor. Listeye sık sık Orhan Gencebay’ın Batsın Bu Dünya , Yıldırım Gürses’in Affetmem Asla Seni parçaları da giriyor. 
     
Seçme şansları yok      F tipi cezaevinde görev yapan bir infaz koruma memuru, "Modern bir ses düzenlemesinin bulunduğu cezaevlerinde, her odaya müzik yayını yapılıyor. Mahkumlara, TRT FM dinletiliyor. Tutuklu ve hükümlüler, siyasi ağırlıklı. Pop ve arabesk tarzı parçaları dinlemek istemiyorlar. İçeriye teyp ve kaset sokamadıkları için, istedikleri parçayı seçme şansları da yok. Bu durum, mahkumlarda huzurluksuz yaratıyor" dedi. 
     
ŞARKI SÖZLERİNE PSİKİYATR YORUMU      Psikiyatr Prof. Dr. Kerem Doksat TRT FM’in mahkumlar tarafından reddedilmesini devletin resmi radyosu olmasına bağladı. Ve bazı şarkı sözlerini yorumladı 
     
     Elbette Candan Erçetin 
     Hayatta güzel şeylerin olacağını söyleyen güzel bir parça. Üstelik salakça bir iyimserlik vermiyor. Olumlu bir etki bırakacak bir parça. 
     
     Hatırla beni Mustafa Sandal 
     Suya sabuna dokunmayan bir aşk parçası. Rüyada çözüm arama boyutunda, ama, sadakat ve devamlılık ifade ediyor. Olumsuz değil. 
     
     Yalanın batsın Hande Yener 
     İhanete uğramışlığın kızgınlığı var. Bunu dinleyen kişide, kızgınlık, terk edilmişlik, aldatılmışlık olan insanları olumsuz etkiler. 
     
     Paramparça Teoman 
     Sözleri itibariyle kesinlikle ümitsizlik ve karamsarlık aşılayan bir parça. Telesekreter çıktığında onla konuşamayanlardanım diyor şarkıda, insanlarla temas kurmak isteyip de kuramayan sadece mekanik seslerle karşılaşan çaresiz yalnız bir insan imajı veriyor. Olumsuz... 
     
     Keskin bıçak Sezen Aksu 
     Bu şarkının ne mesaj verdiği pek belli değil. Çifte açmaz mesajları var, hem olumlu hem de olumsuz mesajlar veriyor. Bu dinleyen insanlarda belirsizlik ve güvensizlik duygusu yaratır. 
     


 GÜNCEL 














</TEXT>
</DOC>
