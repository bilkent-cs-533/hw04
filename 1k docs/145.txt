<DOC>
<DOCNO> 145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/02/ekonomi/eko05.html </URL>
<DATE> 2001/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
GÜNÜN KULİSİ 
</HEADLINE>
<TEXT>
Faiz operasyonu 
Hükümet gecelik borçlanmanın yaklaşık yüzde 80'ini gerçekleştiren kamu ve fondaki bankaları borçlanma sisteminden çıkartmayı düşünüyor. Bu gerçekleşirse faizlerde düşüş olacağı hesaplanıyor 
     Ekonomi Servisi 

     Hazine'nin, ocak ayında başlayacak büyük borçlanma ve itfaları öncesinde, faiz operasyonuna hazırlandığı konuşuluyor. Finans piyasalarını yakından ilgilendiren operasyonun, göre öncelikle kamu bankalarının fonlanmasına yönelik olacağı ve bu bankaların overnight piyasasından çekilmesini sağlayacağı belirtiliyor. 
     Piyasada konuşulanlara göre, Hazine ve Merkez Bankası'nın birlikte gerçekleştirmeye hazırlandığı faiz operasyonu, net iç varlıklar hedefinin yeniden askıya alınarak piyasayı fonlama biçiminde gerçekleşmeyecek. Hazine, operasyonda Dünya Bankası'ndan, kamu bankalarının özerkleştirilmesini öngören yasanının çıkmasından sonra önü açılan "mali sektör uyum kredisi"nden kasasına giren kaynağı kullanacak. Bu kaynaktan kamu bankalarını fonlayacak. Fonlama da kamu bankalarına "görev zararları" karşılığında verilecek ve bu bankalara sermaye olarak konulacak. Böylece 350 trilyonluk sermayesinin 181 trilyonu ödenmiş olan ve 12 katrilyonluk aktif büyüklüğüne göre sarmeye yetersizliği çeken Ziraat Bankası başta olmak üzere kamu bankalarının mali yapıları güçlendirilmiş olacak. 
     Bunun yanı sıra Hazine, Halk Bankası ve Ziraat'ın 20 milyar doları bulan görev zararlarının bir kısmını ödemiş olacak. Ödemeyle sermaye yapıları güçlenen ve nakit ihtiyaçları karşılanan kamu bankaları overnight piyasasından çekilecekler. Overnight faizlerini en çok yükselten bu bankaların nakit ihtiyaçları olduğu için, piyasadan çekilmeleri faizlerin yükselmesini önleyecek. 
     Operasyonun, Halk Bankası ve Ziraat Bankası'nı değil, Tasarruf Mevduatı Sigorta Fonu'ndaki bankaları da kapsayarak, bu bankaları da rahatlatmaya yönelik olduğu belirtiliyor. 
     Piyasa uzmanları, "Böyle bir operasyon, overnight piyasanını en fazla yükselten kamu bankalarının finansman ihtiyaçları olduğundan, kısa süreli de olsa rahatlama yaratabilir" diyorlar. 
     
     15 milyar dolar ödeyecek 
     Operasyonun faizler üzerindeki etkisinin, Hazine'nin iç borçlanmalarına da yansıması bekleniyor. Bilindiği gibi Hazine'nin ocak - mart dönemini kapsayan ilk çeyrek borçlanma programına göre üçü tahvil, beşi de bono olmak üzere sekiz ihale yapması bekleniyor. Programa göre 2001'in ilk borçlanması 5 Ocak'ta yapılacak ve birisi 6 aylık, birisi 14 aylık olmak üzere iki ihale yapılacak. İhraç tarihleri 8 Ocak olarak belirlenen bu iki ihalede 1,5 katrilyon civarında borçlanma gerçekleştirilecek. Ocak ayının ikinci ihalesi ise 23 Ocak'ta yapılacak ve 388 trilyon borçlanma gerçekleştirilecek. 
     Şubat ayında ise biri tahvil, ikisi bono olmak üzere üç ihale, mart ayında da ise ikisi de 19 mart tarihinde olmak üzere iki ihale gerçekleştirilecek. 
     Hazine'nin birinci çeyrekteki ödemesi gereken iç borçlar 9,4 katrilyon lira. Bu arada dış borç olarak da 2 milyar dolar ödenmesi gerekiyor. 
     Mali piyasalarda faizleri patlatan krizin durdurulduğunu ancak tamamen atlatılmadığını belirten uzmanlar, devlet kağıtlarında denge fiyat oluşturulmak istendiğini, bunun öncesinde faiz operasyonu gerçekleştirme ihtiyacının gündeme gelmiş olabileceği yorumunu yapıyorlar. 
     
     Kamu bankaları için döviz cinsinden tahvil 
     Bankaların günlük nakit ihtiyaçları doğrultusunda gerçekleşen, mali piyasalardaki gecelik para hareketi 17 milyar dolar civarında. 
     Piyasa yetkililerinden alınan bilgilere göre, mali piyasalarda gerçekleşen 17 milyar dolarlık hareketin yüzde 70 - 80'i iki büyük kamu bankası ile Demirbank'ın talebinden kaynaklanıyor. İki kamu bankasının Hazine'ce fonlanması, Demirbank'ın da piyasadan çekilmesi halinde piyasanın rahatlayacağı ve faizlerin düşeceği belirtiliyor. Kamu bankalarının nakit ihtiyaçarının karşılanması için gündemde olan yöntemlerden biri de hisse senedine dönüştürülebilir döviz cinsinden tahvil çıkartılması. 
     
     


 EKONOMİ 




















</TEXT>
</DOC>
