<DOC>
<DOCNO> 96 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/son/sondun15.html </URL>
<DATE> 2001/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Viyanalılar yeni yıla Türk çanı ile girecek 
</HEADLINE>
<TEXT>

     Avusturya'nın başkenti Viyana'da düzenlenecek kutlamalarda halk, yeni yıla giriş haberini, tarihi Stefan kilisesinin Türk çanının çalmasıyla alacak. 
     Orta Avrupa'nın en eski kiliselerinden biri olan Stefan kilisesinin 1 metre yüksekliğindeki kulesinde bulunan 13 ton ağırlığındaki çan, kuleye zarar vermesi ihtimali yüzünden yalnızca 24 Aralık Noel akşamı ve 31 Aralık yılbaşı gecesi olmak üzere yılda 2 kez çalınıyor. 
     Çanın, ''Türkenglocke'', yani Türk çanı denilmesinin sebebi ise 1683 yılındaki 2. Viyana kuşatması sırasında Merzifonlu Kara Mustafa 
     Paşa komutasındaki yeniçeri birliklerinin geri çekilirken mevzilerinde bıraktıkları silahların eritilmesiyle yapılmış olması. 
     
     Vals, pop ve döner kebap 
     Orta Avrupa'nın müzik merkezi olarak da bilinen Viyana'da yılbaşı kutlamaları müzik ağırlıklı olacak. 
     Kent merkezinde, trafiğe kapalı Kaernten caddesi, opera binasının önünden Schweden meydanına kadar müzik ve eğlence sokağı olarak düzenlendi. 
     Açık havada kurulan sahnelerde valsten pop müziğe kadar çeşitli gruplar gösteri yapacak. 
     Viyanalılar ve dünyanın çeşitli ülkelerinden gelen turistlerin yılbaşını çılgınca dans ederek kutlamaları için de belediye tarafından dans pistleri kuruldu. 
     Eğlence sokağı olarak düzenlenen Kaernten caddesi üzerinde Viyana şnitzelden ''döner kebaba'' kadar yerli ve uluslararası yemekler satacak büfeler kuruldu. 
     Polis, önlem olarak, aşırı miktarda patlayıcı madde içeren havai fişeklerin hastane, huzurevi ve kiliseler çevresinde kullanılmasını izne bağladı. Ayrıca havai fişeklerin 18 yaşın altındaki çocuklara satışı da yasaklandı. 
     Kent merkezindeki eğlence sokağı dışında, Belediye Sarayı ve Avusturya-Macaristan İmparatorluğunun yönetim merkezi olarak kullanılan Schönbrunn Sarayı bahçesinde de konserler verilecek. 
     Yılbaşı kutlamaları nedeniyle metro, tramvay ve otobüs gibi toplu taşıma araçları sabah saat 05.00'e kadar seferlerini sürdürecek. 
     Gece yarısından itibaren yürürlüğe girecek ortak para birimi euroyu halka ulaştırmak amacıyla gerekli önlemlerin alındığını belirten yetkililer, izdihamı önlemek için 31 Aralık günü saat 16.00'dan itibaren kent içindeki tüm otomatik para makinelerinden euro 
     çekilebileceğini, eğlence yerlerindeki ödemelerin de eskiden olduğu gibi şilin ile yapılabileceğini bildirdiler. 
     






</TEXT>
</DOC>
