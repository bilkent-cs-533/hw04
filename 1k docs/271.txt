<DOC>
<DOCNO> 271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/02/son/sontur24.html </URL>
<DATE> 2001/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamı Korkmaz Yiğit için "yakalama emri" çıkartıldı 
</HEADLINE>
<TEXT>

     İstanbul DGM Cumhuriyet Savcılığı, Tasarruf Mevduatı Sigorta Fonu'na devredilen Bankekspres'le ilgili yürütülen soruşturma kapsamında, bankanın eski sahibi Korkmaz Yiğit'in de aralarında bulunduğu 12 kişi hakkında, ifadelerinin alınması için ''Yakalama emri'' çıkarttı. 
     Bankacılık Düzenleme ve Denetleme Kurulu tarafından İstanbul DGM'ye 8 Aralık 2000 tarihinde yapılan suç duyurusu üzerine, ''Bankanın içini boşaltmak amacıyla teşekkül oluşturmak'' suçundan soruşturma başlatan İstanbul DGM Cumhuriyet Savcısı Ercan Cengiz, bankanın eski sahibi Korkmaz Yiğit, kardeşleri Gürbüz ve Cengiz Yiğit'in de aralarında bulunduğu 12 kişi hakkında ''Yakalama emri'' verdi. 
     İstanbul Emniyet Müdürlüğü ve ilgili yerlere gönderilen yazıda, Korkmaz Yiğit ve diğer 11 kişinin, bankadan 380 milyon dolarlık usulsüz kredi verilmesiyle ilgili ifadelerinin alınması ve ardından DGM'ye sevk edilmeleri istendi. 




</TEXT>
</DOC>
