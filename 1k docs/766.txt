<DOC>
<DOCNO> 766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/son/soneko11.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı "Hükümet lakırtıdan başka bir şey yapmıyor" 
</HEADLINE>
<TEXT>

     Almanya'nın başkenti Berlin'de 2 Şubat 2001 tarihinde açılacak olan Sabancı Hat ve Resim Kolleksiyonu'na ait eserlerden oluşan ''Siegel des Sultans'' adlı sergi ile ilgili Alman bankası Deutsche Bank ile protokol imzalayan Sabancı Holding Yönetim Kurulu Başkanı Sakıp Sabancı, Türk gazeteciler ile biraraya gelerek sohbet etti. 
     Sakıp Sabancı, Türkiye'nin yabancı sermayenin kıymetini bilmediğini belirterek, bunun en iyi Almanya'da değerlendirildiğini kaydetti. 
     Yabancı sermayenin kompartımanın bir bölümünü oluşturduğunu ifade eden Sabancı, bu konuda ''utanılacak bir yerde oturuyoruz'' dedi. Sabancı kuruluşlarının know-how bilgi-teknoloji kullandığını, birçoğunda yabancı ortak bulunduğunu belirten Sabancı, ''Bu itibar vatana, Türkiye'ye aittir. Sabancı'ya değildir'' dedi. 
     Türkiye'de 10-15 yıl önce özelleştirmeye karşı çıkanların bugün özelleştirmeye taraftar gibi görünmelerine rağmen eski görüşlerini sürdürdüklerini vurgulayan Sabancı, ''Bunlar topu taça atıyorlar'' dedi. 
     Sabancı, özelleştirme konusunda hükümeti eleştirdi ve ''Devlet bankaları satmıyor. Lakırtıdan başka birşey yapmıyor. Satacağım da demiyor, özerkleştireceğim diyor'' dedi. Türkiye'de güçlü ve istikrarlı hükümetler olmadığına da dikkat çeken Sabancı, şiddetin de terörün de ekonomiden kaynaklandığını söyledi. 




</TEXT>
</DOC>
