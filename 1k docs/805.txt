<DOC>
<DOCNO> 805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/06/dunya/adun.html </URL>
<DATE> 2001/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO ile AB arasında DU ÇEKİŞMESİ 
</HEADLINE>
<TEXT>

Kosova’da kullanılan indirgenmiş uranyumlu bombalar yüzünden ortaya çıkan kanser olayları, NATO ile AB’nin arasını açtı 
     GÜVEN ÖZALP Brüksel 

     Kosova’ya düzenlenen operasyon sırasında kullanılan etkisi azaltılmış uranyum içerikli bombalar NATO ile Avrupa Birliği arasında soğuk rüzgarlar esmesine neden oluyor. Kosova operasyonuna yeşil ışık yakan ve bu tür silahların kullanıldığını bilmelerine karşın o zaman ses çıkarmayan, aynı zamanda NATO üyesi birçok Birlik üyesi şimdi birbiri ardına NATO’ya yüklenmeye başladı. 
     AB konuyu siyasi platforma çekerek oldukça suçlayıcı ifadeler kullanırken NATO şu aşamada savunma’ pozisyonunda kalmayı tercih ediyor. 
     İttifak yetkilileri, Avrupalı müttefiklerinin öne sürdüğü çerçevede etkisi azaltılmış uranyum içerikli silahlarla ölen personel arasında doğrudan bağlantı olduğunu kanıtlayan herhangi bir çalışma ya da verinin bulunmadığını savunuyorlar. 
     
Vatandaşın sağlığı’      Benzer bir yaklaşım NATO’nun itici gücü’ olan ve Kosova operasyonu sırasında adı geçen silahlardan yaklaşık 31 bin adet kullanan ABD tarafından da sergileniyor. Gerek NATO, gerekse Pentagon bu silahların imha edilmesi ya da ileride kullanımının yasaklanması yönünde herhangi bir planları bulunmadığını da dile getiriyor. 
     Birlik daha çok siyasi bir yaklaşım içine girerek Vatandaşlarımızın sağlığı sözkonusu’ gibi bir söylemi benimseyerek NATO ve ABD’yi köşeye sıkıştırmaya çalışırken İttifak çevrelerinden yapılan yatıştırıcı açıklamalar şu aşamada etkili olmuş gibi gözükmüyor. 
     NATO yetkilileri DU konusunda kendilerinden istenen her türlü bilginin sağlanacağını ifade ederlerken Kuzey Atlantik Konseyi’nin önümüzdeki hafta konuyu değerlendirmesi bekleniyor. 
     Avrupa Birliği Komisyonu tarafından dün yapılan açıklamada da Birliğin henüz net bir pozisyon alma konumunda olmadığı vurgulanarak Olayı daha net görmemizi sağlayacak bilgi ve verileri toplayıp bunları analiz etmeye çalışıyoruz’ denildi. 
     
İndirgenmiş Uranyum’ DU nedir      DU, "uranyumdan elde edilen bir yan ürün" olarak nitelendiriliyor. Radyoaktivitesi en yüksek izotoplar uranyumdan ayrıştırılıp nükleer silahlar ve sivil amaçlı reaktörlerde kullanılıyor ve geriye daha az radyoaktiviteye sahip izotop 238’, yani indirgenmiş uranyum’ kalıyor. 
     
Neden kullanılıyor      Silah geliştirme uzmanları 1970’lerde nükleer olmayan konvansiyonel füzeler, top mermileri ile normal mermilerin muhafaza ve başlık kısımlarının yapımında DU kullanmaya başladılar. Oldukça yüksek bir maddesel yoğunluğa sahip olan DU, tank ve diğer zırhlı araçlara karşı kullanılan mühimmatın delip geçici etkisini artırdığı gibi çarpma anında da yanıcı olabiliyor. Uranyum kullanılan zırh kaplamaları ise daha güçlü oluyor. 
     
Kimlerde var      ABD ordusu ve birkaç NATO ülkesi ile Rusya’nın indirgenmiş uranyumlu silahlara sahip olduğu bilinirken, İsrail, bazı Arap ülkeleri ve Asya’daki bazı ordularda DU içerikli silahlar bulunduğu tahmin ediliyor. 
     
Nerelerde kullanıldı      DU içerikli mühhimmatın en fazla kullanıldığı dönem olarak 1991’deki Körfez Savaşı gösteriliyor. ABD’de Gizli’ tasnifi kaldırılan belgelere göre Amerikan birlikleri bu dönemde, puro büyüklüğünde 944 bin adet mermi attı. Konuyu örtbas etmekle suçlanan ABD Savunma Bakanlığı Pentagon , geçen yıl yaptığı açıklamada, NATO’nun 1999’daki Kosova savaşında Sırp zırhlı araçlarına karşı sadece 31 bin adet bu tür mermi kullanıldığını belirtmişti. NATO ise geçtiğimiz ay içindeki açıklamasında 1994 - 95 yılları arasında Bosna’da 10 bin DU’lu mermi kullanıldığını bildirdi. 
     
İddialar, suçlamalar      DU’nun yol açtığı tehlikeler şu an yoğun bir biçimde tartışılıyor ancak uzmanlar, DU’nun çarpma sonrasında oldukça zehirli ve radyoaktif toz zerreciklerine dönüştüğünü ve bunun insan bünyesinden ya da doğadan yıllarca kaybolmadığını belirtirken, böylece DU’nun radyolojik ve toksik tehditlerinin daha da arttığı ifade ediliyor. Iraklı yetkililer, sivilerde gözlenen kanser kaynaklı ölümlerden ve sakat doğumlardan Batı birliklerince kullanılan DU’lu silahları sorumlu tutuyor. ABD’de faaliyet gösteren savaş gazisi grupları ise, Körfez Savaşı’nda çarpışan binlerce askerde gözlenen sağlık sorunlarıyla ilgili olarak yine DU’yu suçluyor. 2000 yılının Mayıs ayında Birleşmiş Milletler tarafından yayımlanan bir raporda, Kosova’daki su kaynaklarının büyük bir bölümünün bu nedenle içilmez hale gelmiş olabileceği bildirildi. 
     
Bilanço      "Balkan Sendromu" tartışması, Balkanlar’da görev yapan dört Belçika, iki Hollanda, bir Portekiz ve bir Çek askerinin kan kanserine yakalanarak ölmelerinin ardından patlak verdi. İndirgenmiş uranyum kullanımı sonucu şimdiye kadar 9 İtalyan askerinin öldüğü bildiriliyor. Eski Yugoslavya’da görev yapan dört Fransız askeri de lösemi teşhisiyle tedavi altına alındı. 1999’da Bosna’da görev yapan bir Macar askerinin ise yine lösemiden öldüğü bildiriliyor. Öte yandan, Hırvat - Boşnak Federasyonu Sağlık Bakanı Bozo Lubiç de, 1998’de 100 bin kişiden 152’sinde kanser vakası görülürken, 1999’da bu rakamın 230’a yükseldiğini belirtti. DU nedeniyle son kan kanseri olayına da Yunanistan’da rastlandı. Atina dün bir askerinin öldüğünü açıkladı. 
     


 DÜNYA 











</TEXT>
</DOC>
