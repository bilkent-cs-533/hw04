<DOC>
<DOCNO> 595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/sonspo03.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Uche ve Abdullah çift kale maça katılmadı 
</HEADLINE>
<TEXT>

     Fenerbahçe ligin ikinci yarı hazırlıklarını sabah yaptığı idmanla sürdürdü. 
     Teknik direktör Mustafa Denizli yönetiminde, Samandıra Tesisleri'nde gerçekleştirilen ve yaklaşık 1.5 saat süren idmanda, sarı-lacivertli futbulcular koşu ve depar çalışmasının ardından, dar alanda 3 kale maç yaptı. 
     Baliç'in de yer aldığı yeşil takım, turuncu takımı yendiği idman maçı sonrası, sevinç gösterilerinde bulundu. 
     İdmanda, teknik direktör Denizli, sürekli olarak futbolcularını tempolu oynamaları için yüksek sesle motive etmeye çalışırken, adalelerinde hafif ağrıları bulunan Abdullah ve Uche, koşu sonrası antrenmanı bırakarak, çift kale maça katılmadı. Bu arada sakatlığı bulunan Revivo ve ülkesine giden Andersson idmanda yer almazken, İsrailli futbolcu salonda çalıştı. Diğer yandan, Baliç'in koşu sırasında sol bacak arka adalesinde hafif sertleşme meydana geldiği bildirildi. Bu oyuncu yapılan kısa süreli masajdan sonra çift kale maça katıldı. Eli alçılı olan Yusuf ise takımla birlikte çalıştı. Fenerbahçe, hazırlıklarını yarın da sürdürecek. 




</TEXT>
</DOC>
