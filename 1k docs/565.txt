<DOC>
<DOCNO> 565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/sondun06.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Dışişleri Bakanı Ben-Ami "Barış mucizeye bağlı" 
</HEADLINE>
<TEXT>

     İsrail Dışişleri Bakanı Şolomo Ben-Ami, Filistin ile barış konusunda zamanın tükendiğini söyledi. 
     Ben-Ami, İsveç'in başkenti Stockholm'den İsrail Radyosu'na telefonla verdiği demeçte, ''Filistin yönetimi ABD planını kabul etse bile, ABD Başkanı Bill Clinton görevden ayrılmadan önce barış anlaşması yapılması için mucize gerekiyor'' dedi. 
     'Bu kısa sürede görüşmelerde sonuca ulaşmak, tamamen insan kapasitesini aşıyor'' diye konuşan Ben-Ami, Clinton ile görüşen Filistin Devlet Başkanı Yaser Arafat'ın, görüşmeler başlamadan önce şiddeti azaltmayı kabul ettiğinin anlaşıldığını söyledi. Bu arada Arafat'ın Mısır Cumhurbaşkanı Hüsnü Mübarek ile yaptığı görüşme yaklaşık 1.5 saat sürerken, iki lider görüşmeden sonra gazetecilere açıklama yapmadı. İsrail ile Filistin arasındaki barış görüşmeleri, Kudüs'ün geleceği, Filistinli mülteciler ve sınırların durumuyla ilgili konularda kilitlenmiş bulunuyor. 




</TEXT>
</DOC>
