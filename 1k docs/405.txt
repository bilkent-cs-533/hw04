<DOC>
<DOCNO> 405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/son/soneko05.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa’da yatırımcı sayısı 2 milyonu aştı 
</HEADLINE>
<TEXT>

     Borsa’da yatırımcı sayısı geçen yıl 2 milyonu aştı. 
     Takasbank verilerine göre, 26 Aralık 2000 tarihi itibariyle üye bazında açık hesap sayısı 2 milyon 36 bin 511’e, içinde hisse senedi bulunan bakiyeli hesap sayısı ise 1 milyon 383 bin 478’e ulaştı. 
     15 Eylül 2000 tarihinde açık hesap sayısı 1 milyon 967 bin 153, bakiyeli hesap sayısı ise 1 milyon 356 bin 824 idi. 
     Böylece, son 3 ayda Borsa’daki büyük düşüşlere rağmen borsa yatırımcısı sayısının artış gösterdiği dikkat çekti. Yatırımcı sayısında artış oranı, yüzde 3.40 oldu. 
     Açık hesap ve bakiyeli hesapların müşteri dökümlerine bakıldığında büyük bankaların menkul değer şirketlerinin ön sıralarda olduğu görülüyor. 
     İlk sırada yeralan İş Bankası A.Ş.’nın 712 bin 474 açık hesap, 525 bin 990 bakiyeli hesap müşterisi bulunuyor. Bu durumda, her 3 borsa yatırımcısından birinin İş Bankası üzerinden işlem yaptığı ortaya çıkıyor. 
     Ak Yatırım Menkul Değerler A.Ş. 147 bin 165 açık hesap, 97 bin 66 bakiyeli hesap müşterisiyle İş Bankası’nı izledi. 
     Aracı kurumların müşterileri adına Takasbank’da açtığı her hesap "Açık hesap", içinde hisse senedi bulunan hesaplar da "Bakiyeli hesap" olarak nitelendiriliyor. 
     




</TEXT>
</DOC>
