<DOC>
<DOCNO> 946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/07/dunya/dun02.html </URL>
<DATE> 2001/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam turp gibi 
</HEADLINE>
<TEXT>

Gerçek ortaya çıktı Felç geçirdi’, Öldü’ denilen Saddam dün televizyonda Iraklılara hitap ederek dedikodulara son verdi 
     DIŞ HABERLER SERVİSİ 

     Geçen hafta pazar günü Irak ordusunun Filistin yürüyüşü sırasında elinde tüfekle kamuoyu önüne çıktıktan sonra hakkında "felç geçirdi", "öldü" haberleri yayılan Irak lideri Saddam Hüseyin dün dört gün içinde üçüncü kez televizyona çıkarak sapasağlam olduğunu "kanıtladı". 
     Resmi TV ve radyodan yayınlanan Irak ordusunun 80. kuruluş yıldönümü töreninde halka seslenen Saddam, ordunun kahramanlıklarını ve Filistinlilerin İsrail’e karşı ayaklanmasını övdü. 
     
     Zinde ve sağlıklı 
     30 yıldan beri iktidarı elinde tutan 63 yaşındaki Irak lideri koyu kahverengi takım elbisesi ve kravatı içinde tv ekranından çok zinde bir görünüm verdi. Ancak Irak TV’si Saddam’ın konuşmasının canlı yayınlandığını gösteren herhangi bir kanıt ortaya koymadı. 
     Konuşmasına "Savaşların Anası’nı yapan ordumuzun kuruluş yıldönümünü kutluyoruz" diyerek başlayan Saddam "halkın oğlu" diye nitelediği Irak ordusunun Filistin’in de ordusu olduğunu savundu. 
     Saddam konuşmasında "bilinç ve tecrübe arasındaki ilişki" konusuna da değinerek felsefe yaptı. 
     Irak lideri TV’den yayınlanan dünkü konuşmasından önce geçtiğimiz çarşamba bir kabine toplantısında, perşembe günü de bir grup Arap sanatçıyı kabul ederken ekranlara gelmişti. 
     


 DÜNYA 













</TEXT>
</DOC>
