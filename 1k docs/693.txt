<DOC>
<DOCNO> 693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/spor/yfbsen.html </URL>
<DATE> 2001/01/05/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Ayıp ve yanlış 
</HEADLINE>
<TEXT>

     ERDOĞAN ŞENAY 

     Fenerbahçe’de işler biraz düzelip, geçen yılki antrenör kıyımı ve takımın Kartal gibi sıradan bir ekibe dahi yenildiği gerçekleri çabuk unutulunca, devre arasında çeneler açılıp, şampiyonluk ihtimaline erkenden yelken açanlar çoğalmaya başladı birden. 
     İnsaf yahu... Mustafa Denizli’nin takımın başına getirilmesine dudak büküp, birçok futbol sohbetinde "cadı kazanı"nın altına odun atanlar, şimdi alevleri körükleyenler kendileri değilmiş gibi, Mustafacı kesilmeye başladılar birer birer... Halbuki Denizli’nin Fenerbahçe teknik adamlığına oy verenler açıkça ortada. Başkan Aziz Yıldırım, sevgili Uğur Dündar, sporun içinden gelmiş kardeşimiz Selim Soydan arkadaşlarımızdır. Diğerlerinin oylamada fikir beyan etmeyip, son sözü Yıldırım’a bıraktıklarını bilmeyen mi var Sarı - Lacivertli camiada Yok Adana beraberliği sonrası havaalanında şunlar bunlar konuşulmuş. Ahmet efendi Mustafa’yı gönderelim demiş. Mehmet bey de aynen iştirak etmiş de, Cemalettin efendi hocanın kellesini giyotinin altından çekip, almış 
     "Kol kırılır yen içinde kalır" atasözünden hiç nasibini almamış Fenerbahçe’de teknik adamlık yapmanın ne denli bir "ateşten gömlek" giyerek çalışmak olduğunu şimdi daha iyi anlayabiliyor musunuz sevgili Fenerbahçeliler Daha ortada fol yok, yumurta yok. Mustafa Denizli’nin ikinci yarıdaki teknik sorunları ilk devreden çok daha zor... Derbileri kendi sahasında oynama avantajının yanında, bu takımın teknik vasıflarını artık bütün şampiyonluk kovalayıcısı takımlar iyi biliyor. Defanstaki zaafları da açıkça ortada olan Sarı - Lacivertli kadronun her oyunundaki her rakip Fenerbahçe’ye erken gol atıp, sonuca hakim olmaya çalışacak. Bu gerçeğin dahi Fenerbahçe’nin şampiyonluk umutları üzerindeki nasıl bir "karabulut" olduğunu düşünebiliyor musunuz İlk yarının en kahraman yabancısı Andersson, iki - üç aylığına formasından uzak kalacak. Eskiden kalma bir tarak kemiği kırıklığına tosladı çünkü. Şimdi bu talihsizliğin Fenerbahçe’nin takım tertibinde nedenli zelzeleler yaratacağını hesaplayabiliyor musunuz Gelin Mustafa Denizli siz olunuz da, geceleri rahat uykularla ikinci yarının acımasız çarpışmalarına hazırlayın bakalım kendinizi... 
     Baylar 90 dakika sonraları takımı teknik boyutlarıyla ele alıp, acı tatlı kritikler yapmak farklı bir şey, camia içinde kalması gereken geçmişi eşeleyip, dedikodu üretmek ayrı bir konudur. Hangisinin "AYIP ve YANLIŞ" olduğunun taktirleri sizlerde kalsın dilerseniz. 
     


 SPOR 

























</TEXT>
</DOC>
