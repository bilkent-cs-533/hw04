<DOC>
<DOCNO> 90 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/son/sondun09.html </URL>
<DATE> 2001/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Afgan yönetimi Bin Ladin'in Pakistan'da olduğunu açıkladı 
</HEADLINE>
<TEXT>

     Geçici Afgan yönetimi, terörist Usame Bin Ladin'in Pakistan'da olduğu yolundaki iddialarını yineleyerek, Bin Ladin'in Peşever'i üs olarak kullandığını ve Afganistan sınırı boyunca gezmeye devam ettiğini ileri sürdü. 
     Afgan Savunma Bakanlığı'ndan adının açıklanmasını istemeyen bir kaynak, ''Şu anda Bin Ladin'in orada olduğundan tamamen emin değiliz, ancak istihbarat verileri, onun Peşaver'i üs olarak kullandığını gösteriyor'' diye konuştu. 
     ''Gizlice orada bulunuyor'' diyen Afgan yetkili, Afgan istihbarat birimlerinin Bin Ladin'i dakika dakika izleyemeyeceğini söyledi. 
     Afgan Savunma Bakanlığı, 2 gün içinde 3. kez Bin Ladin'in Pakistan'da olduğu açıklamasını yaparken, İslamabad, Afgan iddiasını yalanlamaya devam ediyor. 
     Pakistan'daki askeri yönetimin sözcüsü General Raşid Kureyşi, İngiliz yayın kuruluşu BBC'ye yaptığı açıklamada, ''Birkaç haftadır bu söylentiler dolaşıp duruyor'' derken, Usame Bin Ladin'in ülkesinde bulunduğuna dair hiçbir kanıt olmadığını söyledi. 
     General Kureyşi, ''ABD bile Bin Ladin'in nerede olduğunu bilmiyor, Afganistan'da veya başka bir ülkede olabileceğini söylüyorlar '' diye konuştu. 
     
     FBI sorgusu 
     Öte yandan, Amerikan Federal Soruşturma Bürosu FBI görevlilerinin, Bin Ladin'in Pakistan'ın kuzeybatısındaki Kohat'ta bir cezaevinde tutuklu bulunan 150 yandaşını her gün sorguladığı bildirildi. 
     Pakistan'da yayımlanan Dawn gazetesinin haberine göre, Pakistan ve Arap ülkelerinin istihbarat birimlerinin yardım ettiği FBI ajanlarının sorguladığı tutukluların büyük bölümü Arap kökenli. 
     Şimdiye kadarki sorgulamalar, Bin Ladin'in hayatta olduğunu ortaya çıkarırken, Amerikalı istihbaratçılar, El Kaide veya Bin Ladin'in 11 Eylül saldırılarından önce ve sonraki planları konusunda bilgi toplamaya çalışıyor. 
     Dawn gazetesi, sorgulamalar sonucu Afganistan'dan kaçan El Kaide savaşçılarının, yerel aşiret üyelerinin yardımıyla Pakistan'da saklanmayı başardığının öğrenildiğini bildirdi. 
     
     Deniz piyadeleri 
     Bu arada Amerikan ABC ve CNN televizyonları, Afganistan'ın Kandahar kentindeki Amerikan deniz piyadelerinin yerlerini Amerikan kara kuvvetlerine bağlı birliklere bırakmak üzere olduğunu bildirdi. 
     Florida eyaletinin Tampa kentindeki Amerikan güçlerinin komutanlığıysa bu haberi doğrulamayacağını açıkladı. 
     






</TEXT>
</DOC>
