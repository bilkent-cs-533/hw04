<DOC>
<DOCNO> 124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/son/sontur08.html </URL>
<DATE> 2001/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Emeklilik işlemini takip ederken trafik kazasında öldü... 
</HEADLINE>
<TEXT>

     Edirne'nin Babaeski İlçesi'nde TEM Otoyolu'nda dün gece meydana gelen kazada ölen Edirne Emniyet Müdür Yardımcısı Erol Rayaman'ın 57 , emeklilik işlemlerini tamamlamak üzere gittiği Ankara'dan dönmekte olduğu öğrenildi. 
     Trafikten Sorumlu Emniyet Müdür Yardımcısı Rayaman, Emniyet Genel Müdürlüğü tarafından 1. sınıf emniyet müdürlüğüne terfi edilme işlemlerini tamamlayarak, Emniyet Genel Müdürlüğü'nden emekliliğini istemek üzere, Ankara'dan hareket etti. Ancak Edirne'ye ulaşamadan, dün gece meydana gelen kazada hayatını kaybetti. 
     Rayaman'ın İstanbul'da çalışan oğlunun, aynı firmaya ait otobüsün bir sonraki seferine bilet aldığı, babasına da aynı otobüsle gitmeyi teklif ettiği, ancak Erol Rayaman'ın bunu kabul etmeyerek, önceden biletini aldığı otobüsle yola çıktığı öğrenildi. Rayaman'ın bindiği otobüsün kaza yapmasından bir süre sonra aynı güzergaha hareket eden oğlunun, kaza yerinde babasının cesediyle karşılaştığı kaydedildi. 
     Evli ve 3 çocuk babası Rayaman'ın, 1967'de emniyet teşkilatına girdiği ve 9 Aralık 1996'dan bu yana Edirne Emniyet Müdür Yardımcılığı görevini sürdürdüğü bildirildi. 
     Erol Rayaman'ın cenazesinin, bugün Lüleburgaz Devlet Hastanesi morgundan alınarak, Edirne Emniyet Müdürlüğü'ne getirileceği belirtildi. 
     Metro'ya ait 34 AS 9283 plakalı otobüs, İstanbul'dan Edirne'ye giderken, yoldaki buzlanma nedeniyle devrilen TIR'a çarpmamak için direksiyon hakimiyetini kaybederek, karşı şeride geçmiş ve takla atarak devrilmişti. Kazada 8 kişi ölmüştü. 
     






</TEXT>
</DOC>
