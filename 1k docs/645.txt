<DOC>
<DOCNO> 645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/ekonomi/eko08.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Üst Kurul'a haciz yetkisi 
</HEADLINE>
<TEXT>

Kesinleşen alacakları için Üst Kurul'un doğrudan haciz uygulamasına olanak sağlayacak yasal düzenleme Bakanlar Kurulu'nda imzaya açılıyor 
     HARUN GÜREK Ankara 

     Bankaların içini boşaltanların yargılanmalarının hızlandırılması için özel mahkemeler kuruluyor. Bankacılık Düzenleme ve Denetleme Kurulu Üst Kurul Aktif Yönetim Birimi, doğrudan icra takibi yetkisiyle donatılıyor. 
     Önceki günkü liderler zirvesinde Üst Kurul'un hazırladığı yasa taslağı ele alındı. Liderlere bilgi veren Kurul Başkanı Zekeriya Temizel, Tasarruf Mevduatı Sigorta Fonu TMSF bünyesindeki bankaların alacaklarının bir an önce tahsil edilmesi gerektiğini belirtti. Temizel, bankaların içini boşaltanların uzun yargılama süreci sonunda gündeme gelen zaman aşımından yararlanarak kurtulmalarının önüne geçmek için ihtisas mahkemelerinin kurulmasının zorunlu olduğunu da söyledi. 
     Kurul'un hazırladığı taslak, TMSF'nın alacaklarının Amme Alacaklarının Tahsili Usulü Hakkındaki Kanun'a göre tahsil edilmesini öngören düzenlemeyi daha detaylı bir biçimde düzenliyor. Bu düzenleme ile TMSF alacaklarının kimin tarafından, nasıl takip edileceği, gecikme faizlerinin hangi tarihten başlatılacağı konusuna açıklık getiriliyor. Taslak uyarınca, Üst Kurul'un Aktif Yönetim Birimi, bürokratik süreç dışında hareket edecek, kesinleşen alacaklar için doğrudan haciz uygulayabilecek, alacaklar karşılığında el konulan malları doğrudan satışa çıkarabilecek. Bu konudaki düzenleme talebinin liderler zirvesinde kabul edildiği ve Bakanlar Kurulu'nda imzaya açılmasının kararlaştırıldığı öğrenildi. 
     
İhtisas mahkemeleri      Taslak, bankaların içinin boşaltanların yargılanmasının hızlandırılmasını da öngörüyor. Bu amaçla her ilde bir ihtisas mahkemesi oluşturulacak. İstanbul, Ankara, İzmir gibi büyük kentlerde ihtiyaç duyuluyorsa, birden fazla mahkeme görevlendirilebilecek. İhtisas mahkemeleri Adalet Bakanlığı tarafından mevcut mahkemeler arasından yapılacak görevlendirme ile oluşturulmuş olacak. 
     


 EKONOMİ 
















</TEXT>
</DOC>
