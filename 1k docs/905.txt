<DOC>
<DOCNO> 905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/06/yazar/tamer.html </URL>
<DATE> 2001/01/06/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Avşar rekor kırdırttı 
</HEADLINE>
<TEXT>

Tek bir haber nedeniyle ilk kez 5 ayrı kanal birden kapatılıyor. Önceki rekor, 3 TV kanalıyla Cumhurbaşkanlığı önünde soyunan kadın ve Kuşu Kalkmaz klibine aitti 
     Son Milli Güvenlik Kurulu toplantısında televizyoncuların görüntü almalarına izin verilmemiş, nedeni araştırıldığında ise "alınan görüntülerin sonradan defalarca olur olmaz yerlerde kullanıldıkları" için Cumhurbaşkanı Ahmet Necdet Sezer'in bu yönde bir tasarrufta bulunduğu anlaşılmıştı. 
     Önceki MGK toplantılarında alınan görüntülerin hangi vesilelerle tekrar tekrar kullanıldığını anımsamıyorum. Ama bazı TV kanallarında her türlü görüntüyü defalarca izlemekten illallah demiş çok sayıda okurumuzun, Sezer'in bu tasarrufunu da diğer davranışları gibi alkışlayan mesajlar gönderdiklerini gayet net anımsıyorum. 
     Radyo Televizyon Üst Kurulu RTÜK'ün 5 televizyon kanalına verdiği birer günlük kapatma cezasının NEDENİ de, eminim TV izleyicilerinden büyük destek alacak. Hatta dün sabahtan beri bu destekler bize ulaşmaya başladı bile . Zira kararın nedeni, Hülya Avşar'la ünlü ressam Prof. Adnan Çoker arasındaki meşhur tartışmadan sonra Avşar'ın düzenlediği basın toplantısında sarfettiği sözlerin özellikle hakaret içerenlerin bazı TV kanallarında DEFALARCA YAYINLANMASI. Yani haber olarak 1 - 2 kez yayınlanması değil. Bu ayırım çok önemli. 
     Bu arada Avşar'ı da kutlamak gerek. Aynı nedenle 5 TV'yi birden kapattırmak, her babayiğidin kolay kolay harcı olamaz. Zaten bu başarı da ancak "bilimsel açıdan Türkiye'nin en güzel kadını" ilan edilmiş, kendi deyimiyle "şımarık", 10 parmağında 10 marifet, dolayısıyla da medyanın peşinden koştuğu Avşar'dan başkasına yakışmazdı. 
     Latife yapmıyorum. Avşar sahiden bir rekora imza attı. Türkiye'de aynı haber nedeniyle ilk kez 5 ayrı TV kanalı için kapatma cezası veriliyormuş. 
     Dün merak edip RTÜK Başkanı Nuri Kayış'ın bilgisine başvurdum. Bugüne kadar aynı haber nedeniyle en fazla 3 TV kanalına birden kapatma cezası verildiğini öğrendim. 1998'de Cumhurmbaşkanlığı önünde soyunan Gonca Uyanık haberlerinden dolayı Interstar, Show TV ve ATV, geçtiğimiz yaz da Kuşu Kalkmaz şarkısının klibinden dolayı Kral, Show ve Interstar kapatma cezası almış. 
     
     RTÜK Çoker'e sahip çıktı 
     "O kendini bilmez dengesiz şovmenin teki. Bin kere de ceza verseler yine aynı sözleri söylerim. Cahillik gider ama, eşeklik baki kalır. Ve bu insan da bunun en güzel örneği. Bu adam bence profesörlerin adını kirletiyor. ... Kaya burada olsa onun ağzını, burnunu dağıtırdı." 
     Yukarıdaki sözler, söyleyen Hülya Avşar olduğu için TV kanallarında temcit pilavı gibi günlerce tekrarlandı. Radyo Televizyon Üst Kurulu RTÜK ise 5 TV kanalını birer gün kapatma kararıyla, yaşayan ressamlarımızın en ünlülerinden Prof. Adnan Çoker'e de bir anlamda sahip çıkmış oldu. RTÜK Başkanı Nuri Kayış'ı üstteki yazı nedeniyle aradığımda, bu yazı için de ek bilgi alma olanağını buldum. RTÜK'ün kapatma cezasına konu olan haberlerle ilgili olarak dünkü gazetelerde yer almayan Hülya Avşar incilerini bu vesileyle hatırladım 

</TEXT>
</DOC>
