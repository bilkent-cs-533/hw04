<DOC>
<DOCNO> 217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/02/yazar/alpay.html </URL>
<DATE> 2001/01/02/ </DATE>
<TIME>  </TIME>
<AUTHOR> Şahin ALPAY  </AUTHOR>
<HEADLINE>
Anna ile Bambi 
</HEADLINE>
<TEXT>

     Anna, İsveç'in seçkin üniversitelerinden birinde master tezi yazan, neşe dolu bir genç hanım. Tez konusu, 17 Ağustos depreminden sonra gelen uluslararası yardımların Türk kamuoyunda nasıl karşılandığı. Bu amaçla gönüllü kuruluşların temsilcileriyle görüşmeler yapıyor hızla öğrenmeye çalıştığı Türkçesi ile gazetelerde çıkan haber ve yorumları tarıyor. 
     Geçenlerde arşivde çalışmak için Milliyet'e geldi. Bu arada biraz lafladık. Son birkaç ayı geçirdiği Türkiye hakkında ne düşündüğünü sordum. "Müthiş heyecan verici bir ülke " dedi. "Her an yeni birşeyler oluyor, yeni bir şeyler öğreniyorum... Ama olumlu, ama olumsuz... İsveç'teki arkadaşlarıma İstanbul izlenimlerimi, burada başımdan geçenleri yazıyorum. Bunları bir kitapta topla, kesin 'best seller' olur, diyorlar..." 
     Anna, çok yakında ülkesine döneceği için fevkalade üzgün. Çünkü pekçok yurttaşı gibi o da Türkiye'yi ne kadar heyecanlı ve eğlenceli buluyorsa, İsveç'i de o kadar durgun ve sıkıcı buluyor. Bir İsveçli arkadaşı geçenlerde İstanbul'dan ayrılırken üzüntüsünden hüngür hüngür ağlamış... "Galiba ben de ağlayacağım" diyor... 
     Bambi, Türk eşiyle birlikte yaklaşık 30 yıl önce Stockholm'de tanıştığımız yakın bir dostumuz. Yaklaşık 20 yıldır da İstanbul'da yaşıyorlar. Bambi belki artık İsveçli olduğu kadar da bir Türk. Noel ve Şeker Bayramı dolayısıyla biraraya geldik. Arada bir yaptığım gibi, Bambi'ye yine "Nasıl görüyorsun durumları .." diye sordum. 
     Adeta patladı "Biliyor musun, Türkiye'yi sevmekten artık yoruldum .." dedi. "Bunca yıl Türkiye'yi daima olumlu yönleriyle, tuhaf çekiciliğiyle, doğal ve insani güzellikleriyle, olanca dinamizmi ve canlılığıyla görmeye çalıştım bütün olumsuzluklara bir bahane buldum, hepsi geçici dedim... Ama artık yoruldum..." 
     "Niye, ne oldu .." diye üsteledim. Önce nereden çıktığını kestiremediği, enflasyon artık bitiyor diye sevinirken patlak veren ekonomik krize şaşırmış. Sonra ölüm oruçları, cezaevi baskınları, kendini ateşe verenler, marifetmiş gibi "On yıl sonra cezaevlerini denetim altına aldık " diye ortaya çıkan siyasiler moralini bozmuş. Derken Hizbullahçılar dahil katilleri dahi kapsayan af, noktayı koymuş... "En kötüsü doğru bilgi alamamak hangi söylenen, hangi yazılan gerçek, hangisi değil bilememek..." dedi. 
     Evet, biri birkaç ay, diğeri yıllardır burada oturan iki kuzey Avrupalının gözüyle 2001 yılı başında Türkiye manzarası... "Cennet" ile "cehennem"in içiçe geçtiği baktığınız yere, neredeyse güne göre değişen Türkiye... 
     Doğma büyüme buralı olarak bizlerin Türkiye'yi sevmekten yorulmaya hakkımız yok. Avrupa standartlarını egemen kılabildiğimiz ölçüde, bu ülkede cennetin cehenneme galebe çalacağına da hiç kuşku yok. Bütün okurlarıma sağlıklı ve mutlu yeni yıllar diliyorum. 
     
     





2001 yılı 


Anna ile Bambi 


Bayram Gazetesi 


GİTMİYORUM 


Düş kırıklıkları değil, yaşama sevinçleri... 


Sivil itaatsizlik ve sanayicinin isyanı 


Tatil bitti diye üzülmeyin 


2001'in falı 


Dilekler ve gerçekler... 


Yılbaşı ateşi 


Parfümde kimyasallar nedense göze batmaz 


"Fakirleşerek" iç açığı, "dilenerek" dış açığı kapatacağız 


</TEXT>
</DOC>
