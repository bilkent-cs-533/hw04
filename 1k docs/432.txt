<DOC>
<DOCNO> 432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/son/sontur07.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevik kuvvet'e silahlı saldırının zanlılarına tatbikat yaptırıldı 
</HEADLINE>
<TEXT>

     Gaziosmanpaşa'da Çevik Kuvvet Şube Müdürlüğü'ne ait otobüse silahlı saldırıda bulunarak 2 polis memurunu şehit ettikleri, 12'sini de yaraladıkları öne sürülen yasadışı TKP ML-TİKKO örgütü üyesi 3 kişiye, Örnektepe'de 2 polisin yaralandığı trafik ekip otosuna silahlı saldırıyla ilgili de tatbikat yaptırıldı. 
     İstanbul Terörle Mücadele Şube Müdürlüğü ekipleri nezaretinde, çevre önlemleri alındıktan sonra elleri önden kelepçeli olarak saat 10.35 sıralarında bir gözcüyle birlikte tekrar sivil plakalı minibüsten alınan ''Tetikçi'' Zeynel Karataş, TEM Otoyolu'na hakim bir tepeye çıkartıldı. 
     Karataş ve bu gözcü, İstanbul Emniyet Müdür Yardımcısı ve Terörle Mücadele Şube Müdürü Şefik Kul'un gözetiminde yapılan tatbikatta, Çevik Kuvvet Şube Müdürlüğü'ne ait otobüse yönelik silahlı saldırıyı nasıl gerçekleştirdiklerini anlattı. 
     Anlatımları yaklaşık 15 dakika süren Zeynel Karataş ile eylem gözcüleri olan Erbil Yıldız ve Şerafettin Yar, yeniden minibüse bindirilerek, 20 Aralık 2000 tarihinde 2 polis memurunun yaralanmasıyla sonuçlanan trafik ekip otosunun tarandığı E-5 Karayolu Örnektepe Mevkii'ne getirildi. 
     Kamuoyunda ''Yunuslar'' olarak bilinen motorize polis timlerinin çevre önlemi aldığı buradaki tatbikatta, aynı marka, model ve renkte sivil bir minibüs de, basın mensuplarının yanıltılması amacıyla güzergah üzerine konuşlandırıldı. 
     Çevre önlemlerinin tamamlanmasından sonra minibüsten çıkartılan Karataş ve bu eylemin gözcüsü, Kalaşnikof marka otomatik silahla trafik ekip aracının nasıl tarandığını anlattılar. 
     Basın mensuplarının yine uzak bir mesafede tutulduğu tatbikat, yaklaşık 10 dakika içinde tamamlandı. Sanıklar daha sonra Terörle Mücadele Şube Müdürlüğü'ne geri götürüldü. 
     



</TEXT>
</DOC>
