<DOC>
<DOCNO> 788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/son/sontur13.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaralı polislerin durumu iyi 
</HEADLINE>
<TEXT>

     Şişli İlçe Emniyet Müdürlüğü’ne yönelik önceki gün düzenlenen bombalı saldırıda yaralanarak hastanelere kaldırılan 2 polis memuru ile bir bekçi ve bir vatandaşın tedavilerine devam ediliyor. 
     Patlamanın ardından önce Florance Nightingale Hastanesi’ne kaldırılan, ardından sevk edildikleri Cerrahpaşa Tıp Fakültesi Hastanesi’nde önceki gece gözlerinden ameliyat edilen polis memurları Mehmet Ergüder ile Yavuz Meydan’ın sağlık durumlarının iyi olduğu bildirildi. 
     Ergüder ve Meydan’ın sağlık durumları hakkında bilgi veren Doç. Dr. Yalım Dikmen, gözlerinde yırtılmalar oluşan polis memurlarının görme durumlarının daha sonra anlaşılacağını, gerekirse gözlerinden tekrar ameliyat edileceklerini söyledi. 
     Doç. Dr. Dikmen, patlamanın etkisiyle ciğerlerinde ezilmeler olduğu belirlenen Ergüder ve Meydan’ın, bu yöndeki tedavilerine de devam edildiğini sözlerine ekledi. 
     Şişli Etfal Hastanesi’ne kaldırılarak, Kulak Burun Boğaz Servisi’nde tedavi altına alınan bekçi Hayati Balcı ile Sabahat Kısakol adlı vatandaşın sağlık durumlarının da iyiye gittiği öğrenildi. 
     




</TEXT>
</DOC>
