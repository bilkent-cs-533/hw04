<DOC>
<DOCNO> 743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/son/sondun06.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de 15 hastasını öldürmekten hüküm giyen doktorun 262 hastasını öldürdüğü ortaya çıktı 
</HEADLINE>
<TEXT>

     İngiltere'de 15 hastasını öldürmekten geçen yıl 13 kez müebbet hapis cezasına çarptırılan doktor Harold Shipman'ın, 30 yıllık meslek yaşamı boyunca 265 hastasını öldürdüğü ortaya çıktı. 
     15 kişiyi öldürmekten geçen yıl 31 Ocak'ta hapse atılan ve yargılanmanın tamamlanmasından sonra, İngiltere'nin tarihi boyunca rastladığı en tehlikeli ''seri katili'' olarak ilan edilen Shipman'ın suçlarının, bilindiğinden de ciddi olduğu ortaya çıktı. 
     İngiltere'de hükümet tarafından yapılan araştırma ve soruşturmanın sonuçlarına göre, Shipman tarafından öldürülen hastaların 250'nin üzerinde olduğu kesinlik kazanırken, bu suçların tümünün kanıtlanması halinde Shipman'ın sadece İngiltere'de değil, bütün dünyada ''en önemli seri katil'' unvanını alacağı belirtiliyor. 
     Soruşturmada kilit rol oynayan Sağlık Bakanlığı, Shipman'ın yeni hazırlanan soruşturma raporu çerçevesinde yeniden yargılanabileceğine de dikkati çekiyor. Sağlık Bakanlığı, doktorun bağlı olduğu yerel sağlık otoritelerinin de cinayetlerde sorumluluk sahibi olduklarını, Shipman üzerinde gerekli kontrolü sağlayamadıklarını ve 30 yıllık bir dönemi kapsayan cinayetlerin önüne geçemediklerini belirtiyor. Shipman'ın kuşkulu şekilde yaşamını yitiren 25'nin üzerindeki hastasının isimleri ile ölümleriyle ilgili ayrıntılar, savcılık ve polise intikal ettirildi. Savcı, 13 müebbet hapis cezasına çarptırılmış bulunan Shipman'ın yeniden yargılanmasına gerek olup olmadığına karar verecek. 




</TEXT>
</DOC>
