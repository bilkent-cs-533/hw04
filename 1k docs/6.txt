<DOC>
<DOCNO> 6 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/ekonomi/eko01.html </URL>
<DATE> 2001/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çifte standart değil mi 
</HEADLINE>
<TEXT>

     SERPİL ÇEVİKCAN Ankara 

     Milli Güvenlik Kurulu’nun MGK dün gerçekleştirdiği yılın son toplantısında askeri kanadın ve bazı kabine üyelerinin Devlet Bakanı Kemal Derviş’e mali bünyesi zayıf özel bankalara Hazine’den kaynak aktarılmasına ilişkin olarak yapılan son düzenleme konusunda tereddütlerini ilettiği, Derviş’in yaptığı açıklamanın da kurulu "tatmin" etmediği öğrenildi. 
     Kurulda Merkez Bankası Başkanı Süreyya Serdengeçti ile Hazine Müsteşarı Faik Öztrak üyelere 2001 krizi, önlemler ve 2002 projeksiyonunu içeren brifing verdiler. Beş saat süren toplantının büyük bölümü ekonomiye ayrılırken Derviş ve bürokratlar kurul üyelerinin sorularını yanıtladı. 
     Toplantıda komutanlar ve bir kabine üyesi Plan ve Bütçe Komisyonu’nda önceki gün yapılan "Önerge operasyonuyla" mali sektöre olan borçların yeniden yapılandırılmasına ilişkin yasa tasarısına eklenen, mali bünyesi zayıf özel bankalara Hazine’den kaynak aktarımının yolunu açan maddeye ilişkin Derviş’e soru yönelttiler. 
     Düzenleme konusundaki kaygı ve tereddütlerini dile getiren askeri kanadın, daha önce el konulan bankalarla, sağlam bir mali yapıya sahip mevcut özel bankaları anımsatarak, "Bu çifte standart değil mi" sorusunu yönelttikleri öğrenildi. 
     
     Derviş ikna etmeye çalıştı 
     Derviş’in ise "Mümkün olduğu kadar şu anda kendisini kurtarabilecek, yüzebilecek bankaları yüzdürmek istiyoruz ki bunlar devlete tümüyle yük olmasın. Onun için bu katkıyı düşünüyoruz" dediği öğrenildi. Derviş’in açıklamasının bazı kurul üyelerini "tatmin" etmediği kaydedildi. 
     Merkez Bankası Başkanı’nın iyimser bir tablo çizdiği toplantıda "Önümüzdeki yıl dalgalı kur politikasının başarısı sonucu ihracatın artacağı" ve 19 Şubat krizinin büyük olmasından "beklentinin kötümser olmasının" büyük etkisi olduğu da bürokratlar tarafından dile getirildi. Ekonomi yönetiminin, "Bu kötümser hava ortadan kalktı. 2002’de herşey daha iyiye doğru gidecek. Borçların nasıl döndürüleceği konusunda da sorun yaşanmayacak, planlamalarda sıkıntı olmayacak" görüşünü dile getirdikleri öğrenildi. 
     
     Yolsuzluk ve yoksulluk vurgusu 
     Öte yandan kurul, "yolsuzlukların önlenmesi ve yoksullukla mücadele için yapısal düzenlemelere kesintisiz devam" kararı aldı. MGK’nın hükümetin krizle mücadelesine verdiği destek ve diğer mesajları MGK bildirisine şöyle yansıdı 
     "Türk ekonomisinin daha sağlıklı, dinamik ve güvenilir bir yapıya kavuşturularak yolsuzlukların önlenebilmesi, toplumun yaşam kalitesinin yükseltilmesi, gelir dağılımının düzeltilmesi, yoksullukla mücadele ve bölgesel gelişmişlik farklarının azaltılması için başlatılan yapısal düzenlemelere kesintisiz olarak devam edilmesinin önemi üzerinde durulmuştur." 
     
     
     



 EKONOMİ 


















</TEXT>
</DOC>
