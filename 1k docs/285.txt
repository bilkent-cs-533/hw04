<DOC>
<DOCNO> 285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/ekonomi/eko03a.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Doların zor, markın iyi yılı 
</HEADLINE>
<TEXT>

ABD ekonomisinin yavaşlaması doları zayıflatacak, Euro'ya sabitlenen markı güçlendirecek. Geleneksel yatırım aracı dolar mevduatlarının çözülmesi bekleniyor. 
     EKONOMİ SERVİSİ 

     Geçtiğimiz yılın Aralık ayına kadar devamlı çıkış içinde olan dolar, son 10 yıldır hızlı büyüme gösteren ABD ekonomisinde soğuma yaşanacağı endişelerinin artmasıyla birlikte değer kaybına uğramaya başladı. 
     Avrupa Birliği ortak para birimi Euro karşısında son bir ayda yaklaşık yaklaşık 12 sent geriye düşen ABD Doları, Euro'ya sabitlenen Alman Markı'na yatırım yapanları da sevindirmeye başladı. 
     Geçtiğimiz yıl dolar yüzde 24.60, mark yüzde 15.26 oranında prim yaptı. Ancak, Türkiye'de serbest piyasanın ilk işlem gününde dünyadaki gelişmeler marka yatıranlara kazandırdı. Dolar dün 6000 lira gerilerken, mark da 2000 lira değer kazandı. 
     
ABD'nin hızı kesiliyor      Avrupa Birliği ekonomisiyle ABD ekonomisi arasındaki büyüme makasının daralmaya başlaması 2001 yılının dolar için zor bir yıl olabileceği işaretini verdi. ABD ekonomisinin 2001 yılında yüzde 2.5'in altında büyüme oranı göstereceği tahmini, ülkenin durgunluğa girmesi endişelerine yol açıyor. 
     ABD Merkez Bankası FED, Haziran 1999'dan bu yana hızlı büyüyen ülke ekonomisini yavaşlatmak ve enflasyon baskısını azaltmak için altı defa faiz artırımına gitmişti. Faizlerdeki artışın tüketimi kısması da sanayi üretiminin düşmesine neden oldu. 
     Bu arada ABD borsaları yılın ilk işlem gününde kayıp verdi. 
     


 EKONOMİ 


















</TEXT>
</DOC>
