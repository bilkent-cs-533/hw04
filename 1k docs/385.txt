<DOC>
<DOCNO> 385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/son/sondun01.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush Ermeni yanlısı Enerji Bakanı atadı 
</HEADLINE>
<TEXT>

     ABD başkanlığına seçilen George W. Bush'un kabinesinde bugün yaptığı son atamalarda Türkiye'ye soğuk bakan isimlerin görev aldığı görüldü. 
     Bush'un Enerji Bakanlığı'na atadığı Spencer Abraham, şu sıralarda sona eren Senato üyeliği görevinde, Ermeni lobisinin mensubu olarak dikkatleri üzerine çekti. 
     Kayda değer bir Ermeni topluluğunun yaşadığı Michigan eyaletinde 1994'te yapılan Senato seçimini kazanarak Senatör olan Abraham, 7 Kasım'daki seçimi ise Demokrat rakibi karşısında kaybetti. 
     Arap asıllı Ortodoks Hıristiyan bir aileden gelen Abraham, Senato'daki altı yıllık görevi boyunca, Ermeni yanlısı, Türkiye ve Azerbaycan karşıtı görüşleriyle tanınıyor. 
     Washington'daki gözlemciler, Abraham'ın ABD Enerji Bakanlığı'na getirilmesinin, Türkiye'yi yakından ilgilendiren Hazar havzası enerji projeleri üzerinde ne etkisinin olacağının şimdiden kestirilemediğini belirttiler. 
     Bush'un Çalışma Bakanlığı'na getirdiği Hispanik Latin asıllı Linda Chavez de, geçtiğimiz yıllarda Cenevre'deki Birleşmiş Milletler BM İnsan Hakları Komisyonu'nda görev yaptığı dönemde insan hakları konularında Türkiye'ye sert çıkışlar yapmasıyla tanınıyor. George W. Bush'un atadığı Abraham, Chavez ve Ulaştırma Bakanlığı'na getirilen Demokrat Norman Mineta'nın görevlerinin ABD Senatosu tarafından onaylanması gerekiyor. 




</TEXT>
</DOC>
