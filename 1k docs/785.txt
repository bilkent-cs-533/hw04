<DOC>
<DOCNO> 785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/son/sontur10.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Andıç'tan "görevsizlik" çıktı 
</HEADLINE>
<TEXT>

     Ankara Cumhuriyet Başsavcılığı, FP İstanbul Milletvekili Nazlı Ilıcak'ın, "Andıç" başlıklı "güçlü eylem planı" belgesinde imzası bulunduğu iddia edilen Genelkurmay eski İkinci Başkanı emekli Orgeneral Çevik Bir'in de aralarında bulunduğu üç kişi hakkında başlatılan soruşturmada "görevsizlik" kararı verdi. 
     Ilıcak'ın suç duyurusu üzerine başlattığı soruşturmayı tamamlayan Ankara Cumhuriyet Savcısı Vahit Civelek, kararında, haklarında suç duyurusunda bulunan Bir, dönemin Genelkurmay İstihbarat Başkanı Tümgeneral Fevzi Türkeri ve İç İstihbarat Şube Müdürü Bülent Dağsalı'nın olay tarihinde asker oldukları belirtildi. 
     Kararda, iddiaların 1632 sayılı Askeri Ceza Kanunu'nun 134 ve 144. maddelerinde yazılı askeri cürümlerden olduğu ifade edilerek, soruşturma yetkisinin, "askeri mahkeme kurulan kıta komutanlıkları ve askeri kurum amirinde" olduğu ve dosyanın görevli Genelkurmay Başkanlığı'na gönderilmesine karar verildiği bildirildi. 
     Cumhuriyet Savcısı Abdullah Ayhan Şan'ın da aynı konuyla ilgili bir başka suç duyurusunda "görevsizlik" kararı verdiği öğrenildi. 




</TEXT>
</DOC>
