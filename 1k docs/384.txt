<DOC>
<DOCNO> 384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/yazar/yilmaz.html </URL>
<DATE> 2001/01/03/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Yuva kurduran banka Egebank 
</HEADLINE>
<TEXT>

Murat Demirel'i yıllar sonra nikah masasına oturtan Egebank olayının bir diğer çifti de, Egebank'ın Yönetim Kurulu Üyesi Raif Zihnali ve eşi Berrin Çakıroğlu. Berrin hanımın da Londra'daki hesaplarda adı geçtikten sonra evlilik gerçekleşiyor. 
     Nice ocakları söndüren Tasarruf Mevduatı Sigorta Fonu'na devredilen Egebank, aslında yuva da kuruyor. Hepinizin aklına hapishanede nikah kıyan Murat Demirel geliyordur. Ancak size Demirel'i değil, Egebank'ın içinden çıkan ikinci eş durumunu anlatacağım. 
     Egebank Yönetim Kurulu Üyesi olarak hakkında dava açılan, ancak Londra'da ikamet ettiği için kendisine bir türlü uzanılamayan Raif Zihnali'nin adını ezberlediniz artık. Zihnali Londra finas piyasalarında para bulma işiyle uğruşan, 25 yılda önemli bir servet edinip zamanını Monaco'da yatlarında geçiren İzmirli mütevazi bir ailenin yetiştirdiği parlak bir isim. Londra'daki şirketleri Tancot ve Maddox. Aslında Zihnali Egebank işi patlayıncaya kadar finans piyasalarında muteber birisi. Emlakbank gibi kamu bankalarıyla bile çalışıyor. Yine Fon'a devredilen Ali Ulvi Balkaner'in sahibi olduğu Yurtbank ile de ilişkileri iyi. 
     İngiltere'nin vergi cenneti Isle of Man adasındaki Tancot firmasının hesapları da, gizli hesap cenneti İsviçre'deki Discount Bank und Trust Company'de tutuluyor. Buradaki hesaba kimlerin para gönderdiği bulunursa, komisyonların sahipleri de ortaya çıkacak. 
     Şimdiye kadar bir komisyon hesabı belgelenebildi. Onu da ortaya Londra Ticaret Mahkemeleri'nde dava açan, Bank Gesellschaft Berlin Internasyonel BGBI çıkardı. BGBI Egebank'a, Murat Demirel'in sağkolu ve tutuklu bulunan Gökalp Baştürk'ün kurduğu 5 paravan şirket üzerinden 90 milyon DM kredi kullandırmıştı. Bu kredilerin faizleri geri dönmedi. Önce Murat Demirel banka aleyhine dava açtı, ardından da banka krediye aracılık adan Zihnali'nin 1 milyon dolar komisyon aldığını iddia ederek, dava açtı. Şubat ayında dava görülecek. 
     İkinci yuva işi burada ortaya çıkıyor. Çünkü Zihnali, geçtiğimiz yaz evlendiği Berrin Çakıroğlu'nu da bu işe bulaştırmış ve komisyon faturaları Berrin Ünver adına kesilmiş. İzmirli tütün ihracatçısı bir aileden gelen Berrin Çakıroğlu, Ünver soyadını ilk eşi Melih Ünver'den almış. Zihnali ile Melih Ünver'in de tanışıklığı var. Melih Ünver İsviçre'de yaşıyor ve Zihnali ile evlenene kadar Berrin hanım da İsviçre'de bulunuyor. Berrin hanım, boşanınca ikizlerini de alıp, İstanbul'a yerleşip kendi kabuğuna çekilmeye fırsat bulamadan, Zihnali'nin iş ilişkilerinde buluyor kendini. 
     Kimi çevrelerinin söylediği gibi Berrin hanım, Zihnali'nin şirketlerinde yönetici konumda değil. Büyük bir olasılıkla eşinin ne işler yaptığından da pek haberi yok. Yalnızca imza atmış. Zaten şimdi de İstanbul'da bir evde ilköğretim çağındaki iki çocuğu ile yaşamını devam ettiriyor. 
     Zihnali'nin yakın çevresi, Egebank'ın Fon'a devrinden önce yönetim kurulundan ayrılma nedeni olarak, 'Murat Demirel'in karışık işlerini farketmesini' gösteriyorlar. 25 yıldır Londra finans piyasalarında dikiş tutturduktan sonra Demirel kadar pervasızca usulsüzlüklere girebiliceğine ihtimal vermiyorlar. 
     Peki anlaşmazlıkları nerede çıkıyor da, Zihnali yönetim kurulundan istifa ediyor 
     İlk kez para bulduğu bir bankanın yönetim kuruluna giriyor Zihnali. Aslında adını yazdırmak pek adeti değil. Gözü kara 'girişimci' Demirel'in dostluğunu geri çevirememe zafına teslim oluyor. 
     Demirel ile Zihnali'nin ilk tartışması, Cen Ajans ile reklam anlaşması sırasında yaşanıyor. Bankacılık sektöründe görülmemiş ölçüde reklam harcaması yapılmasını anlaşılan İngiliz terbiyeli finanscı bile yadırgıyor. 
     Zihnali bir ortaya çıksa da, İngiltere'deki bankayı bile Egebank usulü nasıl boşaltmaya çalıştıklarını, İsviçre'deki hesaplarına daha kimlerin komisyon yatırdığını, arkadaşlığından elde ettiği bilgilerle, Demirel'in girişimci ruhunun nasıl motive olduğunu açıklasa. Ve de o derin finans bilgi ve deneyimiyle bankayı Hüseyin Bayraktar'dan Demirel'e pazarlarken nasıl olup da kazıklandığını göremedi. 
     
     Ya ada ya koy... 
     Bu yıl Göcek manzarası bildiğiniz gibi değil. Yemyeşil tepelere bakıp, "Burası krom madeni yatakları" diyenler artık maden tesislerinin yerine villalar ve oteller inşa edileceğini görecekler. 
     Bugüne kadar Göcek Koyu'nda turist gezdirenler, eski gazete patronu Haldun Simavi'nin eşi Belma Simavi'ye armağan ettiği Domuz Adası'nı ve Uzanlar'ın satın aldığı adı henüz hafızalara yerleşmeyen adayı gösteriyordu, ardından da karşı koydaki armatör Sadık Kahramanoğlu'nun yüzer evini... 
     Bu yıl görüntü farklı. 
     Göcek'e neredeyse bir Göcek ekleniyor. Çukurova Grubu'nun turizm yatırımlarının bağlı olduğu Enternasyonal şirketi, 1996 yılında Göcek'in Büngüş Koyu'nu eski krom madenleri işletmelerini de kapsayan yeri turizme açıyor. 
     Bugüne kadar böylesine kapsamlı bir turizm projesine tanık olmadık. Marinadan villara, otellerden sağlık ünitelerine kadar... Arazi bol, tam 230 dönüm. Peyzajdan işe başlanmış. 126 villanın yer alacağı 47 dönümlük arazi krom madenlerinin bulunduğu özel mülkiyet. Çünkü villalar satılacak. Devamındaki 220 odalı otel ise bungolov tarzında inşa edilecek. Biten bölüm ise The Inn-Swissotel. Burası 57 odalı butik bir otel. Port Göcek Marina da hizmete girmiş. Doluluk oranı henüz yüzde 50'lerde olan marina, 400 yat kapasiteye sahip. 
     Projenin en ilginç yanı marinanın yüzer bir teknoloji ile yapılması. Avrupa'nın ilk ahşap yüzer marinası. Böylece koyun deniz hareketinin, beton setlerle engellenmesinin önüne geçiliyor. Bir diğer ilk ise kumsaldan, havuza uzanan bir teknoljinin uygulanması. Henüz başlanmayan Göcek'in ilk plajının kumları üzerinde yürüyerek havuza giriliyor. Havuzda ayak yerden kesilinceye kadar devam eden kum zemini, seramik takip ediyor. 
     Vilların metrekaresi 2 bin 700 dolardan satılacak. 100 metrekare bir villanın fiyatı 300 bin dolar seviyelerinde oluşacağa benziyor. Göcek gibi bir koyda, Swissotel'in otelcilik hizmeti, marina olanağı ve 40 odalı sağlık ünitesinden de yararlanacak bir villaya sahip olmanın ayrıcalığı, farklı bir değerle ifade edileceğe benziyor. 
     Sultanahmet For Seasons, Marmaris-Robinson gibi özellikli yatırımlara, Atik Paşa Yalısı, Bolu'da Köroğlu Mountain Resort projeleri de eklendiğinde, Turkcell ile yıldızı parlayan Çukurova Grubu Başkanı Mehmet Emin Karamehmet, turizmde de adını ön sıralara yazdıracak. 
     
     





Eğlenmek... 


Adını koyalım... 


Toplumsal uzlaşma 


Bildiğiniz gibi değil 


Ecevit gitsin mi, kalsın mı tartışması... 


Mektuptaki son cümle 


Sürücü Ali Geyik ve diğerleri 


Ödev nasıl olmalı 


Okuyana iş yok, bulan da atılıyor 


Dramla biten ümit yolculuğu 


Yağdı Turkcell, çaktı Telsim 


İnce hesap dönemi... 


Erbakan'ın motoru 


Baykal'ın üslubu 


Kendinden kaçış 


Fazıl bari sen yapma 


Paylaşılmazsa satılır 


Demokraside çare tükenmez ama.. 


Faizler yükselecek Bu işte emir kumanda işe yaramaz 


Yuva kurduran banka Egebank 


</TEXT>
</DOC>
