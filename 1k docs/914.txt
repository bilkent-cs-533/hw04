<DOC>
<DOCNO> 914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/06/son/sondun08.html </URL>
<DATE> 2001/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkan Sendromu İspanyol ordusunu da vurdu 
</HEADLINE>
<TEXT>

     İspanya Savunma Bakanı Federico Trillo'nun dün, Kosova'da görev yapmış İspanyol askerinde, zayıflatılmış uranyumdan kaynaklanan radyasyona bağlı kanser vakalarına rastlanmadığını açıklamasına rağmen, en az 8 askerin kansere yakalandığı ileri sürüldü. 
     El Mundo gazetesinde yayımlanan haberde, Bosna ve Kosova'da görev yapan İspanyol askerlerinden en az 8'inin kansere yakalandığı belirtildi. Askerlerin çalışma koşullarının iyileştirilmesine yönelik çalışmalar yapan ''Askeri Savunma Bürosu'' adlı derneğin verilerine dayandırılan haberde, derneğin Bosna ve Kosova'da görev yapan 20 askerin durumunu incelediği ve bu askerlerin ya kanser ya da ciddi bağırsak ve dermatolojik rahatsızlıkları bulunduğu kaydedildi. 
     İspanyol askeri yetkililerinin Kosova ve Bosna'da görev yapan 32 bin İspanyol askerinde ''Balkan Sendromu''na bağlanan şikayetlere rastlandığı yolundaki haberleri inkar etmelerine rağmen, Aralık ayı sonunda bütün askerlerin tıbbi muayeneden geçirilmesi için talimat verdikleri belirtiliyor. 




</TEXT>
</DOC>
