<DOC>
<DOCNO> 231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/02/son/sondun04.html </URL>
<DATE> 2001/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Latin Amerika'da yılbaşı bilançosu 200 ölü, 1200 yaralı 
</HEADLINE>
<TEXT>

     Latin Amerika ülkelerindeki yeni yıl kutlamalarında yaklaşık 200 kişi öldü, 1200 kişi de yaralandı. 
     Polis ve Kızılhaç yetkililerince yapılan açıklamaya göre, Latin Amerika'daki çeşitli ülkelerde yılbaşı kutlamaları, kurbanlarını havai fişek ve trafik kazaları ile cinayet, hırsızlık ve diğer şiddet olaylarında aldı. 
     Tüm bir yıl şiddetin kol gezdiği Kolombiya'da Pazar ve Pazartesi günlerinde solcu gerillaların ve sağcı paramiliter grupların saldırıları, trafik kazaları ve kavgalarda 116 kişi öldü. Paraguay'da polis, 33 kişinin cinayet, trafik kazası, elektrik çarpması ve boğulma sonucu 33 kişinin öldüğünü bildirirken, hastane kaynakları da yaklaşık 300 kişinin kesici aletle yaralanma ve yanıklar nedeniyle tedeva altına alındığını belirttiler. 
     Honduras'ta 24 kişi çoğunluğu ateşli silahlarla olmak üzere öldürülürken, Kosta Rika'da da Noel ile yeni yıl arasındaki dönemde 23 kişinin öldüğü, bu dönemdeki ölümlerin geçen yıla oranla yüzde 34 artış gösterdiği kaydedildi. 
     Ekvador'da çoğunluğu cinayet ve trafik kazasında olmak üzere 6 kişinin öldüğü, 55 kişinin de yaralandığı bildirildi. 
     Meksika'da bir otobüsün karıştığı trafik kazasında 6 kişinin öldüğü, 30 kişinin yaralandığı belirtilirken, Peru'daki yılbaşı kutlamalarında da 5 kişi öldü, 50 kadar kişi yaralandı. Havai fişek kazalarının en çok yaşandığı Brezilya'nın Rio de Janeiro kentinde de 50 kadar kişi çeşitli derecede yanıklar nedeniyle hastaneye kaldırılırken, Şili'de hedefini şaşıran havai fişekler 3 kişinin ölümüne neden oldu. 
     
     



</TEXT>
</DOC>
