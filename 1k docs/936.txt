<DOC>
<DOCNO> 936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/06/son/sontur11.html </URL>
<DATE> 2001/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Uşak Başsavcısı'na Nuriş sürgünü 
</HEADLINE>
<TEXT>

     Hakimler ve Savcılar Yüksek Kurulu, Nuriş kardeşlerin kan gölüne çevirdiği ve devletin günlerce bir şey yapamadığı Uşak cezaevi olayları nedeniyle Uşak Cumhuriyet Başsavcısı Kürşat Kayral'ı Ankara'ya düz savcı olarak atadı. 
     Adli yargıda 232 atamanın gerçekleştirildiği ve 23 başsavcının yer değiştirdiği kararnameyle, Kayral'ın yerine Amasya Cumhuriyet Başsavcısı İhsan Eroğul getirildi. HSYK'nın adli yargıya ilişkin 21 Aralık 2000 tarihli 2 atama kararnamesi Resmi Gazete'de yayımlandı. Kararnameyle Uşak Cumhuriyet Başsavcısı Kürşat Kayral Ankara'ya atanırken, yerine Amasya Cumhuriyet Başsavcısı İhsan Eroğul getirildi. 
     Adalet Bakanlığı Ceza İşleri Genel Müdürlüğü Daire Başkanı Güven Nuri Kayral'ın da Ankara hakimi olarak atandığı kararnameyle, Eyüp ve Bakırköy Ağır Ceza Mahkemesi başkanları görev yerlerini birbirleriyle değiştirdiler. 




</TEXT>
</DOC>
