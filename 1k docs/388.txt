<DOC>
<DOCNO> 388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/son/sondun04.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Havan topu ateşine, İsrail bombardımanla karşılık verdi 
</HEADLINE>
<TEXT>

     Güney Lübnan'dan bu sabah İsrail mevzilerine havan topu ateşi açılırken, İsrail topçusu da Lübnan sınırının doğu kesiminde bir bölgeyi bombardıman etti. 
     Sınırın İsrail tarafındaki basın mensupları, Güney Lübnan'dan atılan havan toplarının, bir İsrail askeri mevziinin yakınına düştüğünü ve kimsenin yaralanmasına yol açmadığını belirttiler. 
     Helikopter destekli İsrail topçusunun, havan ateşinin açıldığı bölgeyi bombalayarak yanıt verdiği kaydedildi. 
     Lübnan polisi de, İsrail topçusu ve tanklarının 1 saat süren ateşinde, İsrail ordusunun Mayıs ayında çekildiği Şebaa bölgesi ve Bastara tepesine 50'den fazla obüs mermisi düştüğünü belirtti. 
     Bombardımandan sonra, bir helikopter ve pilotsuz keşif uçağının bölge üzerinde uçtuğu kaydedildi. Sınırın Lübnan tarafından Salı günü açılan ateşte, Batı Celile bölgesinde bir sivil İsrailli ağır yaralanmıştı. İsrail askerlerinin Cumartesi günü yine sınır bölgesinde açtıkları ateşte, 21 yaşında bir sivil Lübnanlı ölmüştü. 




</TEXT>
</DOC>
