<DOC>
<DOCNO> 396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/son/sondun12.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mitterrand'ın oğlu kefalet parası bulamadığı için hapisten çıkamıyor 
</HEADLINE>
<TEXT>

     Fransa'nın eski Cumhurbaşkanı François Mitterrand'ın oğlu Jean-Christopher'ın, kefalet parasını bulamadığı için cezaevinden çıkamadığı bildirildi. 
     Paris Mahkemesi, dün yapılan duruşma sonucunda, Jean-Christopher'ın tutukluluk halinin kaldırılmasına karar vermişti. Mahkemenin aldığı karar uyarınca, Mitterrand, 5 milyon frank kefalet ödeyecek ve hakkında açılan dava sonuçlanıncaya kadar yurtdışına çıkamayacak. 
     Paris'te dün yapılan duruşma sırasında başsavcı, Mitterrand'ın tutukluluk halinin kaldırılmasıyla ilgili talebe karşı çıkmıştı. 
     Mitterrand, Fransa'dan Angola'ya yapılan silah satışı sırasında yasa dışı yollardan para almak ve kara para aklamak suçlamalarından dolayı 21 Aralık'ta gözaltına alınarak, Paris'teki La Sante Cezaevine konulmuştu. Paris Mahkemesi, dün ayrıca İsviçre'den, Mitterrand'ın banka hesaplarına el konulmasını talep etmişti. 




</TEXT>
</DOC>
