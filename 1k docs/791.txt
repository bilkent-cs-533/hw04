<DOC>
<DOCNO> 791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/son/sontur16.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatağan’da üretim durduruldu 
</HEADLINE>
<TEXT>

     Hava kirliliğinin tehlikeli değerlere ulaşması yüzünden Yatağan Termik Santralı’nda üretimin yeniden durdurulduğu bildirildi. 
     Yatağan Kaymakamı Mehmet Okur, saat 13.15 itibariyle santraldan çıkan baca gazlarının çevre sağlığını tehdit edecek boyutta olduğunun belirlendiğini kaydetti. 
     Ölçümlerde ilçe merkezi ve çevre köylerde havadaki kükürtdioksit oranının metreküpte 600 mikrograma ulaştığının belirlendiğini duyuran Okur, "Bu nedenle santralın üretimde olan 2 ünitesinde öğle saatleri itibariyle üretim yeniden durduruldu" dedi. 
     Okur, rüzgarın çıkması halinde hava kirliliğinin dağılabileceğini belirterek, kirliliğin azalması ile santralın yeniden üretime alınacağını bildirdi. Okur, Yatağan ve çevresinde hava kirliliği ölçümlerinin sürdürüldüğüne işaret etti. 
     Yatağan Termik Santralı’nda, 2 Ocak Salı gününden bu yana rüzgar olmaması nedeniyle kirli baca gazlarının çökmesi sonucu inversiyon hava kirliliği yaşandığı için üretim durduruluyor ya da güç düşürülüyor. 
     Muğla Valiliği’nin kararıyla havadaki kükürt dioksit oranının metreküpte 500 mikrogramın üzerine çıkması durumunda santraldaki üretim durduruluyor. 
     




</TEXT>
</DOC>
