<DOC>
<DOCNO> 146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/02/ekonomi/eko06.html </URL>
<DATE> 2001/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılık sektörünün yarısı özelleşecek 
</HEADLINE>
<TEXT>

Satış sürecindeki Fon bankaları ile özelleştirme aşamasındaki kamu bankalarının toplam aktifler içindeki payı yüzde 41.8 
     ANKARA Anka 

     Yeni yıla dört kamu bankası ile Tasarruf Mevduatı Sigorta Fonu TMSF bünyesindeki bankaları özelleştirme gündemiyle giren Türkiye'yi bankacılık sektörünün yüzde 41.8'ini özelleştirmek gibi güç bir dönem bekliyor. 
     Bankalar Birliği'nin verilerine göre, sektördeki özelleştirme çok kolay bir süreç olmayacak. Çünkü, özelleştirilmeyi bekleyen bankaların sektörde çok yüksek bir ağırlığı bulunuyor. 
     
     Ağırlık kamuda 
     Bir bölümünün halka arzı gündemde bulunan Vakıfbank ile özelleştirilmeye hazırlık amacıyla yeniden yapılandırma komisyonları oluşturulan Ziraat, Halk ve Emlak Bankası, bankacılık sisteminin toplam aktiflerinin yüzde 34’ü gibi çok büyük bir bölümünü oluşturuyor. Bu bankalar, sistemdeki toplam Türk Lirası ve döviz mevduatlarının yüzde 38'ini kontrol ediyor ve toplam kredilerin yüzde 26'sı söz konusu dört banka tarafından kullandırılmış bulunuyor. 
     Fon'daki bankaların ağırlığı da Demirbank, Etibank ve Bank Kapital'e de el konulmasıyla hissedilir bir noktaya ulaştı. Fon'a daha önce alınan ve özelleştirilmeleri konusunda önemli mesafeler kaydedilen ilk sekiz bankanın Eylül 2000 itibarıyla yüzde 3 olan bankacılık sistemi içerisindeki ağırlığı üç yeni bankanın katılmasıyla yüzde 7.8'e kadar yükseldi. 
     
     Mevduatın yüzde 54’ü 
     İlk sekiz bankanın yüzde 10 olan toplam mevduatlar içerisindeki payı üç yeni bankanın katılmasıyla birlikte yüzde 15.6'ya ulaştı. Toplam krediler içerisindeki payı ise yüzde 2'den yüzde 7.9'a kadar çıktı. 
     Böylece, özelleştirilmeleri gündemde bulunan dört kamu bankası ile satılmaları ya da başka bir şekilde tasfiye edilmeleri gereken Fon'daki bankaların, bankacılık sistemi içerisindeki toplam ağırlığı yüzde 41.8'e ulaştı. Söz konusu 15 banka, kalkınma ve yatırım bankaları da dahil 80'den fazla bankanın faaliyette bulunduğu bankacılık sektöründeki toplam kredilerin yüzde 33.9'unu kullandırmış bulunuyor. 15 bankanın toplam mevduattaki payı ise yüzde 53.6 düzeyinde seyrediyor. 
     
Alıcılar, bankalarını seçiyor      TMSF bünyesindeki bankalardan sekizinin satışına dönük başvurusu uygun görülen yatırımcılar, bugünden itibaren Fon'a ilgilendikleri banka veya bankaları bildirebilecekler. 
     Yatırımcılar, yapılacak gizlilik anlaşmalarından sonra gereken incelemeleri yapabilecek. Zekeriya Temizel başkanlığındaki Bankacılık Düzenleme ve Denetleme Kurulu'nun BDDK bankaların satışına dönük hazırladığı eylem planının bundan sonraki aşamaları hakkındaki bilgiler kamuoyuna daha sonra verilecek. 
     
     11 alıcı var 
     BDDK bayram öncesi, sekiz banka için beşi yabancı 18 yatırımcının başvurduğunu, ikisi yabancı 11'inin banka sahibi olmak için aranan şartları taşıdıklarını bildirmişti. Kurum'un bu konudaki açıklamasından sonra, postadan kabul gören iki talep daha gelmişti. Başvuran 18 yatırımcıdan, biri yabancı olmak üzere üç yatırımcı hakkında ek olarak alınacak bilgilerden sonra, nihai karar verilecek. 
     


 EKONOMİ 




















</TEXT>
</DOC>
