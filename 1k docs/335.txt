<DOC>
<DOCNO> 335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/spor/spo02.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rapajic’e, İtalyan çalımı 
</HEADLINE>
<TEXT>

Perugia, transferinden doğan komisyonunu vermedi. Hırvat oyuncu, Fenerbahçe’den yardım istedi 
     YUSUF KOBAL 

     Fenerbahçe’nin Hırvat oyuncusu Rapajic’e, İtalyan kulübü Perugia çalım attı. Sarı - Lacivertliler’in, Perugia’dan transfer ettiği Hırvat futbolcu, avukatı Canovi aracılığı ile Başkan Aziz Yıldırım’a başvurup, yardım istedi. 
     Perugia’ya transfer olduğu zaman sözleşmesine "Satılması halinde bonservis bedelinin belli bir oranını alır" diye madde koyduran Milan Rapajic, Fenerbahçe’nin, İtalyan kulübüne ödediği 10 milyon dolarlık bonservis bedelinden payını alamadı. Bunun üzerine yasal yollara başvurmayı kararlaştıran Rapajic, İtalyan avukatı Canovi’yi Türkiye’ye gönderdi. İtalyan avukat, yılbaşından önce Başkan Aziz Yıldırım ve Sarı - Lacivertli yöneticilerle görüşüp, Perugia’ya ödenen bonservis bedeli konusunda bilgi ve belge istedi. 
     Rapajic’in, Perugia Kulübü’nden, Fenerbahçe’ye transferinden doğan 2 milyon dolar alacağı olduğu belirlendi. Sarı - Lacivertli takıma transfer olduktan sonra Denizli’den izin alarak İtalya’ya giden Rapajic’in bu sorununu çözmeye çalıştığı, ancak sonuca varamadığı belirlendi. Rapajic’in İtalya’ya gidişi, spekülasyon konusu olmuştu. 
     Fenerbahçe, Rapajic’in avukatına Perugia’dan parasını tahsil edebilmesi için her türlü belge ve bilgi yardımı yapma sözü verdi. 
     
Samandıra’da yaşam başladı      FENERBAHÇE, dün Samandıra Tesisleri’nde toplanıp yeni dönem için çalışmalara başladı. Sarı - Lacivertli futbolcular akşam saatlerinde tesislere geldiler. Uçak saatleri geç olan Andersson ile Yusuf dünkü çalışmada bulunamadılar. Sarı - Lacivertliler, 14 Ocak’a kadar Samandıra Tesisleri’nde antrenmanlarını sürdürecek. Ardından Belek’e gidecek olan Fenerbahçe, 25 Ocak’a kadar burada kamp yapıp hazırlık maçları oynayacak. 
     


 SPOR 




























</TEXT>
</DOC>
