<DOC>
<DOCNO> 622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/sontur19.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevik Kuvvet'e saldırı eylemine beş tutuklama 
</HEADLINE>
<TEXT>

     Gaziosmanpaşa'da iki polisin şehit olmasıyla sonuçlanan Çevik Kuvvet Şube Müdürlüğü'ne ait otobüsünü taranması eylemiyle ilgili yakalanan yasadışı TKP ML TİKKO üyesi 15 kişiden tetikçi Zeynel Karakaş'ın da aralarında bulunduğu beş kişi tutuklandı. Karataş'ın, olayda kullandığı silahı, dört ay önce cezaevine giren Cemal Keser'den aldığı belirlendi. 
     Cezaevlerindeki ölüm orucu eylemlerini sona erdirmek amacıyla yapılan operasyonlara misilleme olarak düzenlenen saldırıyla ilgili yakalanan 15 kişinin sorguları tamamlandı. Tetikçi Karataş, eylemde gözcülük yapan Şerafettin Yer, Erbil Kızıl ile yardım ve yataklık yaptıkları belirlenen 12 kişinin 1996'da örgütte yaşanan bölünmeyle Cemal Keser'in yanında yer aldıkları bildirildi. 
     Keser'in dört ay önce yakalanarak Bayrampaşa Cezaevine konulduğunu belirten Karakaş'ın ifadesinde, "Daha önce örgütün konferans kanadındaydım. Keser cezaevinden gönderdiği kuryeler aracılıyla örgütün askeri kanadına geçerek askeri komuta üyesi olmamı istedi. İki ay önce askeri komuta kanadına geçtim. Keser, verdiği Kalaşnikofu kendisi yakalanırsa olaylarda benim kullanmamı istedi" dediği öğrenildi. 
     Polise saldırı talimatının yine cezaevinden verilen talimat üzerine yapıldığını itiraf eden Karataş, Yer ile Kızıl çevik kuvvet otobüsünün Gazi Mahallesine giriş çıkışını takip ederek, en rahat eylem yapılacak zaman ve yeri belirlediklerini söyledi. 
     Yakalanan bu kişilerle birlikte Kalaşnikof, altı tabanca, çok miktarda bomba malzemesi olarak kullanılan av tüfeği fişekleri, el yapımı fitil ateşlemeli bomba, örgüte ait 2 bin 200 dolar ve 2 bin 500 mark, örgüt imzalı bağış makbuzları ile örgütsel faaliyet raporları ele geçirildi. 
     Bugüne kadar 19 eyleme karıştıkları belirlenen Karataş, Yer ve Kızıl'ın yanı sıra, Cengiz Dönmez, Orhan Öztürk, Özlem Eker, Özgür Eker, Songül Kaplan, Hasan Günaçan, Metin Sarıbıyık, Metin Yılmaz, Hasan Altın, Özgür Kaya, Hüseyin Çınar ve Mustafa Yılmaz, sıkı güvenlik önlemleri altında İstanbul DGM Cumhuriyet Başsavcılığı'na sevk edildi. Savcı tarafından yapılan sorgularında suçlarını itiraf ettikleri belirtelen Karataş, Yer ve Kızıl'ın yanı sıra Özlem Eker ve kardeşi Özgür Eker sevkedildikleri mahkemece tutuklandı. 




</TEXT>
</DOC>
