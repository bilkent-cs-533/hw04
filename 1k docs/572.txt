<DOC>
<DOCNO> 572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/sondun13.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çek televizyonunda protesto edilen genel müdür hastaneye kaldırıldı 
</HEADLINE>
<TEXT>

     Çek devlet televizyonu Ceska Televize'nin CT çalışanlarınca protesto edilen yeni Genel Müdür Jiri Hodac'ın hastaneye kaldırıldığı bildirildi. 
     Çek haber ajansı CTK'nın haberine göre, CT'nin Haber Dairesi Müdürü Jana Bobosikova, Hodac'ın cankurtaranla hastaneye götürüldüğünü belirterek, yeni Genel Müdür'ün sağlık durumunun ''ciddi'' olduğunu kaydetti. Bobosikova, Hodac'ın sağlık durumuyla ilgili başka ayrıntı vermedi. 
     Bu arada, Kültür Bakanı Pavel Dostal, katıldığı canlı yayın programını kestiği gerekçesiyle Hodac'ı dava ediyor. Bakanlık sözcüsü Dita Fuchsova, Dostal'ın bir avukatlık bürosundan, Hodac'a karşı dava dosyası hazırlamasını istediğini söyledi. 
     Dostal, kabinenin CT yasasına ilişkin değişiklik tasarısı kararını açıkladığı sırada Hodac'ın isyancı gazetecilerin hazırladığı yayını kestiğini belirtti. 
     Kültür Bakanı, ''Eğer Hodac, halkın, kabine kararını öğrenmesini engellemeya çalışıyorsa bu yasaları çiğnemektir'' dedi. Kabine kararı, genel müdürü atama ve görevden alma yetkisi olan Çek Televizyonu Konseyi üyelerinin atanmasında değişiklik öngörüyor. Değişiklik, konseye siyasi partilerden bağımsız bir kimlik kazandırmayı amaçlıyor. 




</TEXT>
</DOC>
