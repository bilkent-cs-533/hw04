<DOC>
<DOCNO> 53 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/spor/spo13.html </URL>
<DATE> 2001/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Ünlü’den açıklama 
     SPORDAN Sorumlu Devlet Bakanı Fikret Ünlü, sponsorluk anlaşması çerçevesinde İnönü Stadı ile ilgili isim değişikliği konusunda Beşiktaş Başkanı Serdar Bilgili’den herhangi bir talep gelmediğini söyledi. Ünlü, bu konudaki desteklerinin de söz konusu olmadığını ifade etti. 
     
     Çupi için turnuva 
     SPOR yazarlığının duayeni olan, geçen yıl bizi üzüntüye boğarak aramızdan ayrılan İslam Çupi anısına futbol turnuvası düzenleniyor. Şişli Motor Meslek Lisesi sahası ile Feriköy Paşa Mahallesi Spor Tesisleri’nde organize edilecek turnuvada üç grupta 12 takım ter dökecek. İlk maç 11.00’de Nişantaşı - Kuruçeşme arasında yapılacak. 
     
     Coulibaly’e iki maç ceza 
     PROFESYONEL Futbol Disiplin Kurulu PFDK , Denizlisporlu Coulibaly’ye iki maç ceza verdi. Kocaelispor maçında rakibine kasten tekme attığı gerekçesiyle ceza alan siyahi golcü, ikinci yarıdaki ilk iki karşılaşmada forma giyemeyecek. 
     
     Çalımbay tamam 
     ANTALYASPOR yönetimi, Mehmet Ali Öztürk’ün yerine Rıza Çalımbay’ı getirdi. Bu sezon rekora koşan Kırmızı - Beyazlılar, daha ikinci yarı başlamadan Cezmi Turan, Hüseyin Kalpar ve Öztürk’ün ardından dördüncü teknik adamla mukavele yaptılar. 
     
     Kobal’ın acı günü 
     SERVİS arkadaşlarımızdan Yusuf Kobal’ın dayısı Orhan Engin vefat etti. Engin’in cenazesi dün Şişli Camii’nde kılınan öğle namazının ardından toprağa verildi. Milliyet ailesi olarak, merhuma Allah’tan rahmet, Engin’in yakınlarına da başsağlığı dileriz. 
     



 SPOR 


























</TEXT>
</DOC>
