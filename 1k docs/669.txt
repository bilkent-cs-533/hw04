<DOC>
<DOCNO> 669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/siyaset/siy01.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüşvetin enerjisini kesti 
</HEADLINE>
<TEXT>

Enerji ve Tabii Kaynaklar Bakanı Cumhur Ersümer, Konya Yeşilhisar iletim hattı ihalesinde 4 trilyonluk yolsuzluk yapıldığı iddiaları üzerine TEAŞ Genel Müdürü Selvi’nin de aralarında bulunduğu 7 bürokratı görevden aldı 
     ANKARA Milliyet 

     Enerji ve Tabii Kaynaklar Bakanı Cumhur Ersümer, Konya Yeşilhisar iletim hattı ihalesinde 4 trilyon liralık yolsuzluk yaptıkları iddiasıyla, aralarında Müsteşar Yardımcısı Mustafa Mendilcioğlu’nun bulunduğu yedi bürokratı görevden aldı. 
     
10 yıla ilişkin soruşturma      1997’de ihalesi yapılan ve aynı yılın sonunda hizmete alınan 380 kilovatlık Yeşilhisar Konya İletim Hattı - 4 ihalesini kazanan firmalar arasındaki fiyat farklılıkları sorun yarattı. Ersümer, ihaleye katılan firmalar arasında neden büyük fiyat farkı olduğunu sordu ve son 10 yıla ilişkin soruşturma açılmasını istedi. 
     Soruşturma neticesinde, devletin 1997 rakamlarıyla 4 trilyon lira zarar uğratıldığı, ancak 14 Ocak’a kadar dava açılabileceği, bu tarih aşıldığında olayın zaman aşımına girdiği vurgulandı. Böylece, ihaleye ilişkin soruşturmanın tamamlanmasına karşın, TEAŞ Genel Müdürü Muzaffer Selvi’nin de aralarında bulunduğu bürokratlar, olayla ilgili dava açmamaları nedeniyle görevden alındılar. 
     
Başka kimler görevden alındı      Selvi dışında görevden alınan diğer bürokratlar ise, TEAŞ Genel Müdür Yardımcısı Ünal Peker, Enerji İşleri Genel Müdür Vekili Osman İlhan, TEAŞ Yük Tevzii Başkanı Mustafa Aslan, TEAŞ Hukuk Müşaviri Saba Soytekin ve TEAŞ Avukatı Duran Belge oldu. 
     Görevden alma kararını imzalayan, Ersümer’in tam yetki verdiği TEAŞ Genel Müdür Yardımcısı Erol Esirgemez’in, 14 Ocak’tan önce, ihale sırasında görev alan tüm TEAŞ yöneticileri hakkında savcılığa suç duyurusunda bulunacağı kaydedildi. 
     
Savcılığa suç duyurusu      Bu kapsamda, Selvi, Peker, Arslan ve Belge’nin yanı sıra, eski Genel Müdür Zeki Köseoğlu ve eski Yönetim Kurulu üyesi Birsen Sönmez hakkında da savcılığa suç duyurusunda bulunulacağı öğrenildi. Görevden alma kapsamında, Mendilcioğlu’nun Boğaziçi Elektrik Dağıtım’a, İlhan’ın da Meram Elektrik Dağıtım’a inceleme amacıyla geçici görevle gönderildiği, diğer bürokratların görevden uzaklaştırıldıkları bildirildi. 
     


 SİYASET 














</TEXT>
</DOC>
