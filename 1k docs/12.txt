<DOC>
<DOCNO> 12 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/ekonomi/eko06.html </URL>
<DATE> 2001/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel Japonların TV üssü 
</HEADLINE>
<TEXT>

JVC, Hitachi, Sanyo, Toshiba ve Mitsubishi, Vestel’den 2002’de toplam 230 milyon euro’luk televizyon alacak 
     EKONOMİ SERVİSİ 

     Japon firmalarının Avrupa’daki üretim üssü haline gelen Vestel, 2002’de Japonya’ya 230 milyon euro’nun üzerinde televizyon ihracatı gerçekleştirecek. 
     Vestel’den yapılan açıklamada, Vestel’in, Gümrük Birliği’nin Türkiye’deki elektronik üreticilerine sağladığı avantajları Japon elektronik devlerine anlatarak, üretimlerini Vestel’e aktarmalarını sağladığı bildirildi. Açıklamada, şöyle denildi "Vestel Japon firmalarının Avrupa’daki üretim üssü haline geldi. Vestel, 2002’de mevcut Japon müşterilerinin yanına yenilerini de ekleyerek, Japonya’ya 230 milyon euro’nun üzerinde televizyon ihracatı gerçekleştirecek." Japon firmaları için DVD player ve müzik seti üretiminin de Vestel’in hedefleri arasında yer aldığı kaydedilen açıklamada, "Vestel’in 2002 üretim planlamasında JVC’ye 500 bin televizyon, 300 bin DVD player ve 300 bin müzik seti üretimi yer alıyor. Vestel JVC’nin yanı sıra Hitachi’ye 200 bin, Sanyo’ya 200 bin ve Mitsubishi’ye de 100 bin televizyon ihraç etmeyi planlıyor. Ayrıca, yeni başlayan Toshiba işbirliğinin de JVC işbirliği gibi büyük çapta olması bekleniyor" denildi. 
     Vestel’in Japon firmalarına televizyon üretimi 1998’de Mitsubishi ile başladı. 2000’de Hitachi ve Sanyo, 2001’de JVC ve Toshiba’nın da katılımıyla büyük bir hacime ulaşıldı. Vestel’in 2000 yılında Japon firmalarına ihracatı 22 milyon euro, 2001’de de 60 milyon euro’nun üzerine yükseldi. 6 milyon adetlik üretim kapasitesi ve 2001 yılında 5 milyon adedin üzerinde gerçekleşen üretimiyle Vestel, Avrupa’nın en büyük televizyon üreticisi konumunda bulunuyor. 
     



 EKONOMİ 


















</TEXT>
</DOC>
