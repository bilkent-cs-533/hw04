<DOC>
<DOCNO> 960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/07/guncel/agun.html </URL>
<DATE> 2001/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağlayıp karizmasını sarsmadı 
</HEADLINE>
<TEXT>
Soyadımızı ÖLENE kadar yaşatacağım 
Annesinin cenazesi camiden çıkarılırken cezaevindeki babası için konuşan Karagümrük 'veliahtı' Nurettin Ergin, GÖZÜN ARKADA KALMASIN’ mesajı verdi 
     GÜNTAN MAVİGÖZLÜ İstanbul 

     Karagümrük çetesi lideri Nuri Ergin'in trafik kazasında ölen eşi Alev Ergin'in cenazesi dün toprağa verildi. Bergama Cezaevi'ndeki eşini ziyarete giderken İzmir'de geçirdiği trafik kazasında yaşamını yitiren 37 yaşındaki üç çocuk annesi Alev Ergin'in cenazesi dün 11.30'da Edirnekapı Mihrimah Sultan Camii'ne getirildi. Son derece sakin görünen Ergin'in oğlu Nurettin Ergin, halaları Neslihan Üşenmez, Nurhayat Ergin ve Çarboğa ile birlikte taziyeleri kabul etti. 
     
Son derece soğukkanlıydı      Cenazenin camiden çıkarılmasının ardından konuşan Nurettin Ergin, "Şu an babam ve amcamlar için konuşuyorum" diye söze başlayıp, "Ben aile içinde şu an tek de olsam, ölene kadar soyadımı en iyi şekilde temsil etmeye çalışacağım" sözleriyle meydan okuyarak babasını en iyi şekilde temsil edeceği sinyalini verdi. Yeni baba Nurettin Ergin, annesini kaybetmesine rağmen acısını yüzüne yansıtmayıp, babasının ve babalığın "şanı"na da gölge düşürmedi. 
     
Avukata polis engeli      Nurettin Ergin'in ardından konuşan Nuriş'in avukatı Hikmet Çarboğa ise Adalet Bakanlığı'na bir çok kez yazılı ve sözlü müracaat ettiklerini, ancak müvekkilli uzakta olduğundan cenaze için izin alamadıklarını belirtti. Polis, izinsiz olduğu gerekçesiyle Çarboğa'nın konuşmasını engellerken, Nurettin Ergin gözaltına alınabileceği olasılığı üzerine hemen olay yerinden uzaklaştırıldı. 
     
Fatih CHP'den çelenk      Törene Nuri Ergin'in gönderdiği sarı papatyalar ve beyaz kasımpatılardan oluşan çiçekler arasındaki tek pembe güllü çelenk cenazenin baş tarafına kondu. Zeynel - Soner Ergin kardeşler de, "Ablamız sen ölmedin. Kalbimizde yaşıyorsun. Kırklareli Cezaevi" yazılı çelenk gönderdi. Törende CHP Fatih İlçe Başkan Yardımcısı Sami Erçelik’in çelengi de dikkat çekti. 
     
Vefat ilanına Nuriş imzası      Nuri Ergin, kendisini ziyarete gelirken hayatını kaybeden eşi Alev Ergin'in cenaze törenini gazeteye verdiği mütavazı ilanla duyurdu. "Hayat arkadaşım ve çocuklarımın annesi" sözleriyle başlayan ilanda törenin günü, yeri ve saati duyuruldu. Karagümrük çetesi lideri, ilanın sonuna adı Nuri Ergin’in yanısıra parantez içinde "Nuriş" yazdırmayı da ihmal etmedi. 
     


 GÜNCEL 
































</TEXT>
</DOC>
