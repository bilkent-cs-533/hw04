<DOC>
<DOCNO> 416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/son/sonspo05.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim "İtalya'da şampiyonluk kazanmak istiyorum" 
</HEADLINE>
<TEXT>

     Fiorentina Teknik Direktörü Fatih Terim,''İtalya'da şampiyonluk kazanmak istiyorum ve bunu başarmak için organizasyonu üst düzeyde olan bir kulübe ihtiyaç var. Bu yüzden başkan Cecchi Gori'den büyük açıklık ve hedefler talep ediyorum'' dedi. 
     Corriere dello Sport gazetesine demeç veren Terim, ''Kaybetmek kolay, kazanmak ise heyecan verici bir olay. Ben bu şekilde Türk futbolunun mantalitesini değiştirdim'' dedi. 
     Torina'da 6 Ocak Cumartesi günü Juventus ile oynayacakları maçı kazanmak istediğini ifade eden Türk teknik direktör, futbolcularına maç öncesi, ''Kaybetmek kolay, kazanmak olay'' diyeceğini söylerken, ''Juventus, dünyada prestiji, tarihi, kalitesi olan büyük bir takım. Oyun taktiği ile güçler arasında bir meydan okuma olacak ve bunu kazanmayı çok istiyorum'' diye konuştu. 
     Fiorentina'da şimdiden çok şeyi değiştirdiğini ifade eden Terim,takımda kalıp kalmama konusunda artık açıklık gerektiğini, başkan Cecchi Gori ile görüşme konusunda kendisinin de samimi olarak bir şey bilmediğini kaydetti. 
     Röportajda, daha çok futbolculuk ve teknik direktörlük kariyerlerinde neler yaptığı anlatan Terim, en çok beğendiği teknik direktörleri, Cruyff ve Arrigo Sacchi olarak gösterirken, ''Şimdiki durumda en fazla maç kazandıran oyun sistemi 3-5-2'dir. Ama ben 2-1-4-1-2'yi denedim ve kazandım'' dedi. 
     Alman futbolunu çok sevdiğini dile getiren Terim, dünyada en çok sevdiği futbolcuları Beckenbauer Almanya , Platini Fransa , Cruyff Hollanda , Causio ve Conti İtalya olarak sıraladı. 
     Bu arada Tutto Sport gazetesi pazar günü Milan-İnter takımları arasında oynanacak Milano derbisin teknik direktör Fatih Terim'in geleceği açısından da büyük önem teşkil ettiğini ileri sürerken, ''İnter Başkanı Moratti de Terim'i takibe aldı. Milan'ın zaten Türk teknik adamı istediği önceden beri biliniyor. Bu yüzden Milano derbisinden çıkacak sonuç, kontratını henüz uzatmayan Terim için de büyük önem taşıyor'' denildi. 
     Öte yandan, Juventus maçının hazırlıklarına hızlı bir şekilde devam eden Fiorentina'da kaleci Francesco Toldo, iddialı demeçler verirken, ''Ligde formda olan iki takımın meydan okuması olacak. Takım arkadaşlarımla konuştum. Kazanmak için doğru mantaliteye sahibiz. İçeride ve dışarıda artık hep aynı şekilde korkmadan oynuyoruz. Taraftarımıza iyi sonuçlar hediye etmeye devam edeceğiz'' dedi. 
     Toldo, geçen yılki Avrupa Futbol Şampiyonası final maçında Fransız Trezeguet'den gol yemesini ve kupayı kaybetmelerini unutamazken, ''Bu kez Trezeguet'e gol yok'' dedi. Fiorentinalı taraftarlar da Juventus maçına büyük ilgi gösterirken 40 otobüsle Torino'ya gidileceği bildirildi. 




</TEXT>
</DOC>
