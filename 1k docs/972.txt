<DOC>
<DOCNO> 972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/07/guncel/gun08.html </URL>
<DATE> 2001/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji çetesi’ çarpıldı 
</HEADLINE>
<TEXT>

Aralarında eski Bakanlardan Sönmez ile TEAŞ’ın Genel Müdürlüğü’nden uzaklaştırılan Muzaffer Selvi’nin de bulunduğu beş bürokrat gözaltına alındı 
     ANKARA Milliyet 

     Hafta ortasına kadar Türkiye’nin en büyük KİT’lerinden TEAŞ’ın Genel Müdürü olan Muzaffer Selvi ile eski Devlet Bakanı Birsel Sönmez’in de aralarında bulunduğu beş kişi Ankara DGM Savcısı Talat Şalk’ın talimatı üzerine jandarma tarafından gözaltına alındı. İhaleye fesat karıştırmak için organize olmakla suçlananların sorgusu sürerken Şalk gözaltı sayısının artacağını açıkladı. 
     Enerji ve Tabii Kaynaklar Bakanı Cumhur Ersümer’in talimatıyla 4 trilyon liralık ihale yolsuzluğuna karıştıkları gerekçesiyle perşembe günü görevden alınan TEAŞ bürokratlarının evine dün sürpriz bir baskın yapıldı. 
     Jandarma Genel Komutanlığı Kaçakçılık ve Organize Suçlar Daire Başkanlığı, Savcı Şalk’ın talimatı üzerine eski Devlet Bakanı Birsel Sönmez, TEAŞ Genel Müdürlüğü görevinden alınan Muzaffer Selvi, yardımcısı Ünal Peker, Yük Tevzii Başkanı Mustafa Aslan ve Yönetim Kurulu üyesi Hanefi Baş’ı dün sabah evlerine ekip göndererek gözaltına aldı. 
     
Gözaltılar artacak      Jandarmanın, Şalk’ın talimatı üzerine "ihaleye fesat karıştırma" kuşkusuyla uzun süredir soruşturma yaptığı bildirildi. Bu kişilerin dün sabah gözaltına alındığını söyleyen Şalk, gözaltı sayısının artabileceğini kaydetti. 
     Devlette ihale çetesi soruşturmasına uzanan operasyonda düğmeye perşembe günü basıldı. Enerji Bakanı Ersümer, Konya - Yeşilhisar iletim hattı ihalesinde 4 trilyon liralık yolsuzluk yaptıkları iddiasıyla ilgili bürokratları görevden aldı. 1997’de yapılan ihaleye teklif veren firmaların fiyatları arasındaki fark kuşku yarattı. Farkın nedenini soran Ersümer, 10 yıla yayılacak bir soruşturma açılmasını istedi. 
     Soruşturma sonunda, devletin 1997 rakamlarıyla 4 trilyon lira zarara uğratıldığı ve 14 Ocak 2001 tarihine kadar dava açılmaması halinde dosyanın zamanaşımına uğrayacağı bildirildi. Soruşturma tamamlanmasına ve zamanaşımı süresi dolmak üzere olmasına karşın dava açılmaması üzerine görevden alma operasyonu başladı. Perşembe günü TEAŞ’da Genel Müdür Muzaffer Selvi, Yardımcısı Ünal Peker, Yük Tevzii Başkanı Mustafa Aslan, Hukuk Müşaviri Saba Soytekin ve kurum avukatı Duran Belge görevden alındılar. 
     
Portre Birsel Sönmez      Jandarma tarafından gözaltına alınan Birsel Sönmez, 1939’da Niğde’de doğdu. İTÜ Elektrik Fakültesi’ni bitirdi. 1987 seçimlerinde ANAP’tan Niğde Milletvekili olarak parlamentoya giren Sönmez, Mesut Yılmaz 1991 seçimlerinden sonra iktidarı DYP - SHP koalisyonuna teslim edene kadar Devlet Bakanlığı görevinde bulundu. Enerji ihalesi nedeniyle gözaltına alınan Sönmez’in otomobili, 8 Ekim 1991’de Niğde yakınlarında geçirdiği trafik kazasında elektrik direğine çarpmıştı. Sönmez’in kardeşi İsmail Sönmez de 1991’de kaçakçılıktan yargılandı. 
     


 GÜNCEL 
































</TEXT>
</DOC>
