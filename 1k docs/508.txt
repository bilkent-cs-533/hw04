<DOC>
<DOCNO> 508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/spor/spo01.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş camiası ayağa kalktı, Yönetim Kurulu geri adım attı, Teknik Direktör Scala sahip çıktı 
</HEADLINE>
<TEXT>
Şifo için U DÖNÜŞÜ 
Siyah - Beyazlı takımdaki KAPTAN sorunu şimdilik donduruldu 
Yönetim, kararı rafa kaldırdı      Gizli toplantı 
     BEŞİKTAŞ yönetimi, Mehmet’in gönderilmesini kararlaştırmasına karşın, tepkilerin yoğunlaşması üzerine geri adım atmak zorunda kaldı. Başkan Serdar Bilgili ile Futbol Komitesi Başkanı Ahmet Hamoğlu, önceki akşam gizlice bir araya geldiler, Mehmet olayını tartıştılar. 
     
     "İhtiyacım var" 
     BAŞKAN Serdar Bilgili ve Ahmet Hamoğlu’nun, Şifo’nun gönderilmesi kararını ilettikleri Scala’nın bu görüşe karşı çıktığı bildirildi. İtalyan hocanın, "Ona ihtiyacım var, bazı maçlarda bize yararlı olur" diye konuştuğu öğrenildi. Bunun üzerine yönetimin, Şifo olayını şimdilik rafa kaldırmak zorunda kaldığı ileri sürüldü. 
     
     "Suni gündem" 
     BİLGİLİ, "Suni gündem yaratılmaya çalışılıyor" açıklamasını yaptı. Başkan "Yönetim olarak bu konuda herhangi bir açıklama yapmadık. Mehmet’in oynayıp, oynamayacağı teknik bir olaydır. Kararı tamamen hoca verir. Bizim de baskı yapmamız söz konusu olamaz" diye konuştu. 
     
     Yönetim bölündü 
     ŞİFO Mehmet olayı yönetim içinde de farklı görüşlere neden oldu. Çok sayıda yönetici "Bu karar, sezon başında alınmalıydı. O zaman sözleşme yenilenmeseydi, kamuoyundan bu kadar tepki almazdık" diye tepki gösterdi. Serdar Bilgili ile Mehmet’in bugün bir araya geleceği kaydedildi. n BİLAL MEŞE 
     
Bir yere gitmeyecek’      Sürpriz toplantı 
     SCALA, Mehmet olayı üzerine sürpriz basın toplantısı düzenledi. Medyanın özellikle kaptanlık konusundaki sorularına açık yanıtlar vermeyen Scala, "Şifo kesinlikle bir yere gitmeyecek" dedi. İtalyan hoca, teknik kararlardan tamamen kendisinin sorumlu olduğunu kaydetti. 
     
     "Ben karar veririm" 
     SCALA, "Bu haberleri kimden aldınız Böyle bir şey yok. Kararları ben veriyorum. Yapacağım değişikliklerden kulübün de haberi oluyor" dedi. İtalyan hoca, "Mehmet, oynamadığı maçlarda zaten kaptan olamaz. Kaldı ki, kimin kampa gideceğine ben karar veririm" ifadesini kullandı. 
     
     İlginç sözler 
     İTALYAN hoca, neşter konusunda da, "Neşter ince alettir. Doktorlar, bunu aynı zamanda tedavi için kullanır. Başkan, neşter kelimesini tedavi amacıyla kullandı. O meşhur neşter, herhangi bir olay olduğu zaman vurulacaktır" dedi. Scala, Bilgili’yi "Kapasitesi yüksek bir başkan. Deneyim eksikliği olabilir" diye tanımladı. 
     
     "Nouma lider olabilir" 
     SCALA, ikinci kaptanın Tayfur olduğunun hatırlatılması üzerine de "Nouma’ya kaptanlık vermeyi hiç düşünmedim. Yine de yarın ne olur bilinmez. Olumsuz yönlerini kapattığı takdirde lider olabilecek kapasitede" dedi. Terim’le ilgili sorulara da Scala, "Beni, onunla bir tutmak, mutluluk verir" yanıtını verdi. n KARTAL YİĞİT 
     
Ne dediler      Sorumlu değil 
     ALİ GÜLTİKEN Mehmet kişilik ve futbolculuk açısından mükemmel. Her sezon takımın en iyisiydi. Bunun karşılığında yönetim, iki yıllık anlaşmak istedi. O, tek yılda diretti. Yönetimin bu kadar ısrarlı olduğu konuda, devre arasında böyle karara gitmesi garip. Kötü gidişin sorumlusu Mehmet değil. 
     
     Neden yapılsın 
     METİN TEKİN "Sezon sonu futbolu bıracak futbolcuya neden devre arasında böyle bir şey yapılsın Sebebi gerçekten merak ediyorum. Karar alınırsa, üzüntü verir. Profesyonelliğin dışında hareket olur. Sezon öncesi olsaydı, kimse bir şey demezdi. Çünkü teknik kadronun vereceği bir karar da olabilirdi. 
     
     Şeffaf olunsun 
     FEYYAZ UÇAR "Beşiktaş’ın menfaati herkesten üstündür. Kişilere bağlı değildir. Böyle bir ciddi karar için ne varsa bu da açıklansın. Şifo tarafından da, yapılan yanlış varsa camiadan gizlenmesin. Bu gizlilik yeter, biraz şeffaf olunsun. Ama, ben Mehmet’in yanlış yaptığına inanmıyorum." 
     
     Senet veririm 
     KADİR AKBULUT Mehmet bugüne kadar sıfır hatayla gelmiştir. Profesyonelliği en üst seviyededir. Mehmet gibi oyuncuların kitabını yazıp, Türk futbolcularına profesyonellik adına okutmalıdır. Kesinlikle gruplaşma falan yapmadı, kendimden fazla ona kefilim. İsterlerse noterden senet veririm. 
     
     Yanlış olur 
     RIZA ÇALIMBAY Böyle bir karar alınması, sezon sonu futbolu bırakacak bir yıldıza yapılacak yanlış olur. Böyle futbolcuların kazanılma yoluna gidilmesi gerekir. Beşiktaş’ta, yaklaşık 14 yıldır, hem de hakkıyla forma giyiyor. Başka bir problem de olabilir. Ama mutlaka çözüm yoluna gidilmesi lazım. 
     
     Bedel ödemesin 
     METİN KEÇELİ Son derece iyi profesyonel, aklı başında bu kişiyi, kalkıp da neşter vurma niyetine, laf olsun diye kadro dışı bırakmak isteyeceklerine, transfer yanlışlarına baksınlar. Yönetim yanlışlarını Şifo’ya ödetmesin. Bilgili 1986’dan beri onu sevmez. Kaptanlığın Nouma’ya verilmesi düşünülemez. 
     
Toshack kıl payı kaçtı      İspanyol Diario Vasco gazetesine göre, Beşiktaş’ın Galli hocayı göreve getirme planı tutmadı 
     BEŞİKTAŞ’ın, eski teknik direktörü Toshack’ı yeniden takımın başına getirme çabası, Real Sociedad’ın elini çabuk tutması sonucu suya düştü. İspanyol Diario Vasco gazetesinin "Toshack savaşı" başlıklı haberine göre Beşiktaş’ın, takımdaki huzursuzluk ve disiplin eksikliğinin önüne geçmek üzere planladığı operasyonun en büyük halkası olan Scala’nın gönderilmesi ve yerine Toshack’ın yeniden göreve çağırılması girişimi, R.Sociedad yüzünden başarıya ulaşamadı. 
     HABERE göre, İspanyol kulübünün, Toshack ile anlaşmak üzere olduğunun duyulması üzerine, Galli teknik adamla temasa geçmeye çalışan Beşiktaşlı yöneticilerin önceki geceki yoğun çabaları sonuç vermedi. Bu girişimden Real Sociedad’ın da haberi olduğu ve bu sırada yolda olduğu için Beşiktaşlılar’ın ulaşamadığı Toshack’a kulübe varışıyla birlikte, bir gün sonra yapılması beklenen töreni beklemeden imzayı attırdıkları öğrenildi. 
     REAL Sociedad’ın üçüncü kez teknik patronluğuna gelen Toshack, dün ilk idmanında taraftarların yoğun ilgisi ve sevgisiyle karşılaştı. Antrenman sahasını tıklım tıklım dolduran yüzlerce Real Sociedad taraftarı, Galli teknik direktörü öven ve destekleyen mesajlar yazılı pankartlar da açtılar. Tayfun da, İspanyol basınına Toshack’ın, Türkiye’de çok sevildiğini ve Beşiktaş’ta çalıştığı dönemde başarılı bir performans sergilediğini belirtti. n MEHMET ÇİFTÇİ 
     
Medya dışarı      SEZONUN ilk yarısında özellikle özel yaşamında medya ile sürekli kavga eden Beşiktaş’ın forvet oyuncularından Pascal Nouma, Çapa Hastanesi’nde dün sabah yapılan güç testine girmemek için direndi. Sağlık Merkezi’nde medya ordusunu karşısında gören Fransız futbolcu, fotoğraf ve görüntü vermek istemedi. Ancak daha sonra ikna edilen siyahi oyuncunun test sırasında agresif tavırlarını kenara bırakarak, medya ile şakalaşması dikkat çekti. 
     
Rizespor’a takas teklifi      BEŞİKTAŞ’TA gönderilmesi gündeme gelen Murat Alaçayır ile Bayram’ın, Rizespor’a takas yoluyla verileceği ileri sürüldü. Teknik Direktör Nevio Scala’nın da olumsuz baktığı her iki futbolcunun, Kürşat ve Recep karşılığında Rizespor’a verileceği kaydedildi. Bu futbolcularla ilgili kesin karar 10 Ocak tarihinde Antalya’da başlayacak kamp öncesinde verilecek. Öte yandan Siyah - Beyazlı takım dün Fulya’daki çalışmalarını sürdürdü. Bu idmana, geç kalan Karhan katılmazken, Halilagiç ise düz koşu yaptı. 
     


 SPOR 





















</TEXT>
</DOC>
