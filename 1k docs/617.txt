<DOC>
<DOCNO> 617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/sontur14.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
100 trilyonluk "Fırtına"da 13 gözaltı 
</HEADLINE>
<TEXT>

     Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı'nın başlattığı Fırtına operasyonu çerçevesinde, Ray Denizcilik Limited Şirketi'nin sahte belgelerle trilyonlarca lira vergi iadesi aldığı ortaya çıktı. Şirketin yabancı bayraklı gemiler için ithal ettiği mazotun bin 80 tonunu sahte belgelerle iç piyasaya sürdüğü anlaşılırken, gözaltına alınanların sayısı 13'e yükseldi. 
     Antalya Emniyet Müdürü Mehmet Yazıcı, kayalara çarparak batan Gürcistan bayraklı Pati adlı geminin de acentesi olan şirketin Antalya yetkililerinin iki aydır izlendiğini, yapılan baskında da tüm sahte belgelerin bulunduğunu açıkladı. Yazıcı şöyle konuştu 
     "Şirketin Antalya temsilcileri Tayfun Yelken ve Dermani Yurtsever'i sorgulamak üzere gözaltına aldık. İstanbul'da gözaltına alınan iki kişi var. Şirketlerin hayali satışlarının gözüktüğü faturaları ele geçirdik. İlk belirlemelere göre şirketin bin 80 ton mazotu iç piyasaya sattığını tespit ettik. Soruşturma genişletilerek sürüyor. Vurgunun boyutu tam bilinmiyor ama 100 trilyonu bulduğunu sanıyorum." 
     Gözaltına alınanların isimleri şöyle 
     "Mehmet Ümit Korkut ve Serhat Bakırcı, Bölünmez Petrol'ün sahibi Süleyman Bölünmez, dolum tesisi görevlileri Selami Şahin, Mustafa Akın, Cemal Yurdakul, Yücel Yurdakul, Dursun Çalışkan, Hancı Petrol'ün sahipleri Cemalettin ve Celalettin Hancı ile Ali Naki Eren." 
     Antalya Limanı yetkilileri, şirketin, yakıt piyasasının yüzde 90'ına sahip olduğunu belirttiler. Bu nedenle vurgunun çok büyük olabileceğini ifade eden yetkililer, "Antalya Limanı'na yılda yaklaşık 400 yabancı gemi geliyor. Bunların neredeyse yüzde 90'ına Ray Denizcilik yakıt veriyor" diye konuştular. 
     




</TEXT>
</DOC>
