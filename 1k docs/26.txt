<DOC>
<DOCNO> 26 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/magazin/amag.html </URL>
<DATE> 2001/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
18 dev adam Tarkan’dan 
</HEADLINE>
<TEXT>

2002’nin ilk bombası Tarkan’dan geldi.. Popun yıldızı, Japonya ve Kore’deki Dünya Kupası’na katılacak Futbol Milli Takımı’nı, şarkısıyla coşturacak 
     ALİ EYÜBOĞLU 

     Pepsi’den sürpriz adım 
     TARKAN, 2002’ye de damgasını vuracak. 2002’ye hem Hazır Kart hem de Pepsi’nin reklam yıldızı olarak girecek Tarkan, bir yandan da sürpriz bir atak için hazırlıklara başladı. Türk pop müziğinin dünyaca ünlü starı, yazıp söyleyeceği özel bir şarkıyla, 47 yıl sonra Dünya Kupası’na katılmaya hak kazanan Türkiye Futbol Milli Takımı’nın 18 kişilik kadrosunu kendi şarkısıyla motive edecek. 
     
     Düşünmeden Evet’ dedi 
     ALTI yıldır Türkiye Milli Futbol Takım’ın sponsorluğunu yapan Pepsi, Tarkan’dan, Athena grubunun 12 Dev Adam’ şarkısıyla Avrupa Basketbol Şampiyonası’nda yaptığı gibi, kamuoyunu harekete geçirecek ve futbolcuları motive edecek bir şarkı hazırlamasını istedi. Zaten böyle bir projenin içinde olmanın hayallerini kuran pop star da teklife hiç düşünmeden Evet’ dedi. 
     
     Sözleri kendi yazacak 
     PEPSİ, Tarkan ve Milli Takım’ın işbirliğiyle hazırlanan proje 2002’nin Şubat ayında görkemli bir törenle kamuoyuna duyurulacak. Taraflar, projenin detaylarını görüşmek üzere önümüzdeki günlerde tekrar bir araya gelecek. Haziran ayında Japonya ve Güney Kore’de düzenlenecek Dünya Kupası’na katılacak Türk Milli Takımı’nı motive edecek şarkının sözlerini Tarkan bizzat yazacak. 
     
     Klip de çekilecek 
     ŞARKININ sözlerini yazarken tribün sloganlarından da yararlanacak Tarkan’ın yazıp besteleyeceği şarkıya, 12 Dev Adam’a benzer bir klip çekilecek. Pepsi sponsorluğunda çekilecek klipte Türk Futbol Milli Takımı futbolcuları kamera karşısına geçecek. Tarkan ayrıca, Milli Takım’la birlikte Dünya Futbol Şampiyonası’nı izlemek üzere haziranda Kore’ye de gidecek. 
     



 MAGAZİN 










</TEXT>
</DOC>
