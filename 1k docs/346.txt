<DOC>
<DOCNO> 346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/spor/ygok.html </URL>
<DATE> 2001/01/03/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Başkan ve başkan 
</HEADLINE>
<TEXT>

     ATTİLA GÖKÇE 

     Bin yılları aşan kültürümüzün kökeninde hep liderler var...Liderler han olmuş, kaan olmuş, sultan - padişah olmuş, ama hep toplumun tek karar vericisi, hükmedeni olmuş. Günümüzün liderleri başkanlar. Kulüplerin ve sivil toplum örgütlerinin başkanları temsil ettikleri sosyal çevrelerin gücünü, felsefesini, dinamiğini yansıtırken aynı zamanda bireysel karizmalarıyla da bu güce yön veriyorlar. O gücü kullanıp, topluma hizmet ediyorlar. 
     Sevgili meslektaşım Erol Yaşar Türkalp böyle bir başkan örneği idi... Enerji, sevgi, öfke ve heyecan doluydu. Onurlu hizmet anlayışı, gazetecilik mesleğine tutsak olmuş yüreği ile Ankara şubesinde çalışma arkadaşlarının da katkısıyla eşsiz ve değerli eserler yarattı. Bu konuda adanmış bir hayat örneği verdi. Herkesi doktora gönderen sevgili arkadaşım, maalesef doktordan kaça kaça hiç ummadığımız biçimde ömrünü tamamladı. Erol Yaşar Türkalp’e minnet ve sevgiyle Tanrı’dan rahmet diliyorum. Anısı önünde saygıyla eğiliyorum. 
     
     Trabzonspor da 31 Aralık’ta yılbaşı balosu yerine kongre yaparak yeni bir süreci başlattı. Antrenörlükten yola çıkan Özkan Sümer, kulübe damgasını vurmuş M.Ali Yılmaz dönemine - biraz da Yılmaz’ın gönülsüzlüğünden - son verdi. Bir antrenörün, kulüp başkanı olduğunu yanılmıyorsam ikinci kez görüyorum. İlki futbolumuzun "KEFAL" lakaplı kahramanlarından rahmetli Fikret Arıcan’dı. Futbolu bıraktıktan sonra bir ara antrenörlük de yapmak zorunda kalmış, 80’li yıllarda bu defa başkanlık nöbetine soyunmuştu. Fikret Arıcan benim bildiğim belediye otobüsüne binen son Fenerbahçe başkanıydı. 
     Şimdikiler maaşallah limuzinlerde - jeep azmanlarında - üçer beşer korumayla geziyorlar. Parayı milyon dolarlarla konuşuyorlar. Önce karar verip sonra yönetimin oylamasına ve onayına sunuyorlar. 
     Özkan Sümer, belediye otobüsüne binmez. Limuzinle de gezmez. Ne var ki, ister istemez milyon dolarlarla konuşmak zorunda. Çünkü Trabzonspor’un 30 milyon dolarlık harcaması, 9 trilyonluk borcu, tümü temlik edilmiş ayda 1 milyon dolarlık geliri var, ama formasında reklam bile yok. 
     Mehmet Ali Yılmaz’ın son dönemi çelişkiler, savrukluk ve savurganlıklarla dolu. Bunda Yılmaz’dan çok, yönetici arkadaşlarının ağır sorumsuzluğu olduğunu düşünüyorum. Beş antrenör, beş menajer, 40 futbolcunun değiştirildiği bir döneme akıllarıyla, uyarılarıyla doğru bir şekil veremediler. Hatta son kongrede başkanlarını da savunamadılar. 
     Özkan Sümer, Trabzonspor’a parasıyla değil, felsefesiyle başkanlık yapacak. Akıl yoluyla parayı bulup sorunları çözmeğe çalışacak. Ancak en önemli görevi, özgüvenini yitirmiş, özkaynaklarından kopmuş bir kimlik bunalımıyla karşı karşıya kalmış Trabzonspor’a o eşsiz Karadeniz ruhunu yeniden kazandırmak olmalı. Sümer’e başarılar diliyoruz. Umarız ki, yeni başkanlık anlayışı iyi bir örnek olur. Aksi halde yazık olur. 
     


 SPOR 




























</TEXT>
</DOC>
