<DOC>
<DOCNO> 434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/son/sontur09.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Sıhhatim yerinde" 
</HEADLINE>
<TEXT>

     DSP Genel Başkanı ve Başbakan Bülent Ecevit, Türkiye'nin Avrupa Birliği üyeliği yolunda çetin sorunlarla karşı karşıya bulunduğunu, ancak bunları aşacak gücünün olduğunu bildirdi. Ecevit, ''Bunları aşacak güçte olduğumuz içindirki bizden çekinenler, korkanlar var, ama bizden korkmalarına gerek yok çünkü biz hiçbir zaman insanlığa zarar vermedik'' dedi. 
     Ecevit, DSP Grup toplantısında yaptığı konuşmada Avrupa Birliği ile ilişkileri de değerlendirdi. 
     Avrupa Birliği ile ilişkilerin ''Güçlendirilerek sürdürülmesinin zorunlu ve Türkiye'nin çıkarlarının gereği'' olduğunu ifade eden Ecevit, ''Ama bu kolay olmayacaktır. Çünkü aslında bizi kerhen, isteksiz olarak adaylık statüsüne kavuşturmuş ülkeler, devlet adamları ve politikacılar var'' dedi. 
     Ecevit, şöyle devam etti 
     'Türkiye'siz yapamayacaklarını biliyorlardı. Onun için Helsinki Kararları alındı ve bazı itirazlarınız kabul edildi. Fakat Türkiye'nin gelecekteki adaylığını içlerine sindiremeyen kesimler hala Avrupa'da var. 
     Bunun çok acı bir örneği eski Alman Şansölyesi, Başbakanı ve daha önce de Savunma Bakanlığı yapmış olan Helmut Schmidt'in açıklaması gerçekten çok acı verici. Türkiye'nin AB'ye üyeliğine kesin karşı çıktığı gibi Türkiye'nin bölünmesini bile temenni ettiğini açıkça ifade ediyor. Ve bu sözlere öyle yaygın tepkiler gelmiyor AB ülkelerinden. 
     Bu, bizim ne kadar çetin sorunlarla karşı karşıya bulunduğumuzu gösteriyor. Fakat biz bütün bunları aşacak güçteyiz. Zaten bütün bunları aşacak güçte olduğumuz içindirki bizden çekinenler, korkanlar var, ama bizden korkmalarına gerek yok çünkü biz hiçbir zaman insanlığa zarar vermedik.'' 
     Başbakan Ecevit, yeni yılda DSP'li milletvekillerine aileleriyle birlikte sıhhat dilerken, kendi sağlığıyla ilgili iddialara da değinerek ''Benim de Allah'a şükür olsun, sıhhatim yarinde. Benden, daha doğrusu benimle birlikte DSP'den kurtulmak isteyenler olduğunu biliyorum, ama daha yapacağım işler var Allah izin verirse. Bunları da yine sizlerle, bütün örgütümüzle birlikte yapacağız'' diye konuştu. 




</TEXT>
</DOC>
