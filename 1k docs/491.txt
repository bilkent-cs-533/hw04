<DOC>
<DOCNO> 491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/siyaset/asiy.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Komiser Şekspir istiyor 
</HEADLINE>
<TEXT>

ANAP’lı Emre Kocaoğlu, bayramda, karakol gezdi. En çok şaşırdığı bir başkomiserin "Artık tiyatrolarda Shakespeare oynanmıyor" şikayeti oldu 
     GÜNSELİ ÖNAL Ankara 

     ANAP İstanbul Milletvekili Emre Kocaoğlu, bayram tatilinde geceleri elinde baklava ve şekerle seçim bölgesindeki karakollara gidip nezaret denetimi yaptı, polislerle sohbet etti. 
     Gençliğinde İngilizce Shakespeare oynayan Kocaoğlu’nu en çok şaşırtan, Şehir Tiyatroları’nın artık Shakespeare’in oyunlarını sergilememesinden yakınan başkomiser oldu. Kocaoğlu, izlenimlerini Milliyet’e şöyle anlattı 
     Levent Karakolu’nun iki yıl önce son derece kötü şöhreti vardı. Şimdi insan kendini, bir bankanın halkla ilişkiler bölümüne girmiş gibi hissediyor. Pırıl pırıl, mavi - kırmızı renkli mobilyalar var. Klasik müzik yayını yapılıyor. İnsanlar misafir gibi karşılanıyor. leventkarakoluQsuperonline.com adresinden karakola ulaşılabiliyor. 
     Levent Karakolu’nun Başkomiseri Metin Şenol, hem harikulade bir polis, hem de harikulade insan hakları savunucusu. Bana insan haklarına saygılı olmanın işlerine ne kadar yararlı olduğunu anlattı. Konuşarak insanları kazandığını, her mahalleden kazandığı insanların kendileriyle işbirliği yaptığını anlattı. Bunları görmek rüya gibi. 
     Gezdiğim karakolların çoğunun amirleri genç, yakışıklı, eğitimli, akademi mezunu, akıllı kişiler. Onların karokolları güzel. Fatih Karakolu’ndaki bir başkomiser bana, İstanbul Şehir Tiyatroları’nın eskiden sezona Shakespeare ile başladığını, yeni neslin Shakespeare izleyemediğini söyledi. İngiliz edebiyatı okumuş, Shakespeare’in doğum yeri olan StratfordonAvon gençlik tiyatrosunda Romeo ve Juliet ile Hamlet oyunlarında İngilizce oynamış biri olarak benim için Shakespaeare’i karakolda konuşabilmek çok önemli. Biliyorum ki, o komiser kimseye fiske vurmadan işini yapar. 
     Yeni nesil polisler, delilden sanığa ulaşmaktan söz ediyorlar. Eski anlayış sanıktan delile ulaşmaktı. Bu çocuklar DNA, genetik, adli tıp bilimlerini biliyorlar. İstedikleri donanımı sağlarsak çok şey değişir. 
     İstanbul’daki parmak izlerinin yüzde 10’u bilgisayara geçebilmiş. Oysa bu çocukların hepsi bilgisayarda parmak izi analizi öğrenmişler. İstersek işkence biter, ama sokaklar suçlu dolar’ anlayışı artık geride kalıyor. 
     Yeni nesil amirlerin bulunduğu yerlerde hem işkence yok, hem bölgedeki suç oranı az. Dayak olayların olduğu Beyoğlu Karakolu’nda Başkomiser Ahmet Caner, dayağı kaldırdı, insanlara insanca muamele ediyor. Herkes memnun. Araştırdım, İngiliz holigan olayının olduğu gün bu komiser izinliymiş. 
     


 SİYASET 















</TEXT>
</DOC>
