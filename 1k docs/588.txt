<DOC>
<DOCNO> 588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/soneko11.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ersümer Enerji Bakanlığı'nda bazı bürokratları görevden aldı 
</HEADLINE>
<TEXT>

     Enerji ve Tabii Kaynaklar Bakanlığı'nda, Müsteşar Yardımcısı Mustafa Mendilcioğlu'nun da aralarında bulunduğu bazı bürokratların görevlerinden alındıkları öğrenildi. 
     Görevden alınanlar arasında Müstesar Yardımcısı Mendilcioğlu'nun yanı sıra TEAŞ Genel Müdürü Muzaffer Selvi, Genel Müdür Yardımcısı Ünal Peker ile Enerji İşleri Genel Müdür Vekili Osman İlhan bulunuyor. 
     Edinilen bilgilere göre Bakan Ersümer, Müsteşar Yardımcısı Mustafa Mendilcioğlu ve Selvi'yi geçici süreyle görevden alırken, Enerji İşleri Genel Müdür Vekili Osman İlhan, TEAŞ Yük Tevzii Başkanı Mustafa Aslan, TEAŞ Hukuk Müşaviri Saba Soytekin, TEAŞ Avukatı Duran Belge'yi görevlerinden uzaklaştırdı. 
     Alınan karar kapsamında, Mustafa Mendilcioğlu Boğaziçi Elektrik Dağıtım'a inceleme amacıyla, Osman İlhan da Meram Elektrik Dağıtım'a aynı görevle gönderildi. İlgili bürokratlar, ''satın alma ihale yönetmeliklerine aykırı şartnamelerle çıkarılan ve rekabetin oluşmasını önleyici ihalelerle, kurumu zarara uğrattıkları'' gerekçesiyle görevlerinden uzaklaştırıldılar. Görevden almaların bir başka gerekçesini ise ''soruşturması yapılan bir konuda dava açılmasının engellemesi'' oluşturuyor. 




</TEXT>
</DOC>
