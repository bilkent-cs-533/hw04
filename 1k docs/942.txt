<DOC>
<DOCNO> 942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/06/son/sontur17.html </URL>
<DATE> 2001/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sibel Can'ın kocasına Yargıtay'dan kötü haber 
</HEADLINE>
<TEXT>

     Sibel Can'ın eşi Sulhi Aksüt'ün ''sahtecilik'' suçundan aldığı 3 yıl 10 ay 20 gün ağır hapis cezası Yargıtay tarafından onandı. 
     Alınan bilgiye göre, Sulhi Aksüt hakkında Kadıköy 2. Ağır Ceza Mahkemesi'nce verilen 3 yıl 10 ay 20 gün ağır hapis cezası kararıyla ilgili temyiz başvurusunu inceleyen Yargıtay, Aksüt'ün cezasını onadı. 
     Kadıköy 2. Ağır Ceza Mahkemesi'nde ''resmi evrakta sahtecilik ve dolandırıcılık'' suçlarından yargılanan müteahhit Aksüt, Esbank Suadiye ve Pamukbank Çiftehavuzlar şubelerine 22 adet sahte bono düzenlediği gerekçesiyle sahtecilikten suçlu bulunarak 3 yıl 10 ay 20 gün ağır hapis cezasına çarptırılmıştı. Aksüt, dolandırıcılık suçundan ise beraat etmişti. Sulhi Aksüt ile birlikte kardeşi Yusuf Ziya Aksüt ve ortağı Ayper Heper de aynı suçlardan Kadıköy 2. Ağır Ceza Mahkemesi'nde yargılanmış, dolandırıcılıktan beraat eden Ziya Aksüt ve Heper hakkında sahtecilikten ayrı ayrı 1 yıl 11 ay 10'ar gün ağır hapis cezası verilmişti. 
     Bu arada, Aksüt, daha önce de sahtecilikten yargılandığı Kadıköy 1.Ağır Ceza Mahkemesi'nce suçlu bulunarak 1 yıl 8 ay ağır hapis cezasına çarptırılmış ve bu ceza Yargıtay tarafından onanmıştı. Bu ceza nedeniyle hala Çanakkale Cezaevi'nde yatan Aksüt'ün, onanan son cezasıyla birlikte kesinleşmiş toplam 5 yıl 6 ay 20 gün ağır hapis cezası bulunuyor. 
     Sulhi Aksüt'ün Şartla Tahliye Yasası'ndan faydalanamayacağı da bildirildi. 




</TEXT>
</DOC>
