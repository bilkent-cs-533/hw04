<DOC>
<DOCNO> 419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/son/sonspo08.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da yeni yönetim işbaşı yaptı 
</HEADLINE>
<TEXT>

     Trabzonspor'da, olağan genel kurulun ardından yeni yönetim kurulu eski yönetim kurulundan düzenlenen törenle görevi devraldı. 
     Kulüp başkanı Özkan Sümer, Mehmet Ali Yılmaz Tesisleri'nde yapılan devir teslim töreninde yaptığı konuşmada, bugün Trabzonspor'da bütünleşme adına önemli bir adımın atıldığını belirterek, ''Bu olay kesinlikle ayrılma ve ayırma işi değildir. Geçmişte geleni karşılama, gideni ise kulüpten bağlantısının kopması vardı. Bugün bu olay böylece sona ermiş oldu''dedi. 
     Sümer, Trabzonspor'da kimsenin dışta kalamayacağını da kaydederek,''Herkes bir rol üstlenecek ve üzerine düşen görevi yapacak. Böylece Trabzonspor birleşerek büyük hedeflere ulaşacak. Geçmiş yönetime yaptıkları hizmetten dolayı teşükkür ediyorum'' diye konuştu. 
     Kulüp eski asbaşkanı Hikmet Onur ise yeni yönetimin kendilerine ihtiyaç duyması durumunda Trabzonspor'a hizmet etmek için emirlerinde olacaklarını ifade ederek, şöyle konuştu 
     'Trabzonspor'u daha iyi yerlere getirebilmek için biz de üzerimize düşen görevi yerine getirmeye çalışacağız. Ayrıca yeni yönetimin de en iyisini yapmak isteğiyle Trabzonspor'a hizmet edecek olduğunu biliyoruz.'' 
     Öte yandan tören sonrasında kulüp başkanı Özkan Sümer, Hikmet Onur ile birlikte bazı yöneticilere hizmetlerinden ötürü şilt verdi. 




</TEXT>
</DOC>
