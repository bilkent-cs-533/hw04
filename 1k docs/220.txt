<DOC>
<DOCNO> 220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/02/yazar/cemal.html </URL>
<DATE> 2001/01/02/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Düş kırıklıkları değil, yaşama sevinçleri... 
</HEADLINE>
<TEXT>

     Yaşadıkça, hayatın güllük gülistanlık olmadığını öğrendim. 
     Ama ya o görüntü .. 
     Unutamıyorum. 
     Demirparmaklık arkasında cayır cayır yanan o kızın görüntüsü... Bir haftalık tatil boyunca gözümün önüne geldi gitti. 
     Kendime kızdım. 
     Belki de vicdan azabı... 
     Daha önce, tatile çıkmadan, yalnız onun için niye bir yazı yazmadım diye yüreğim acıdı, hatırladıkça... 
     Buğulu camla demirparmaklık ardındaki siluetini kıpkırmızı titrek alevlerin çizdiği o hapis kızın yanarkenki çığlıklarını ben duymadım. 
     Belki sessiz çığlıklardı ondan. 
     Tüylerim ürperdi, bir yumru gelip boğazımı tıkadı, jandarma kamerasının saptadığı görüntüler ilk kez televizyon ekranına düştüğünde... 
     Ne yazık 
     Bir an unutun 'ideoloji'leri. 
     'Robot' tariflerini... 
     Kibriti çakan, çaktıran zebanileri... 
     Bir yana bırakın hepsini. 
     Yüreğinizi dinlemeye çalışın 
     Yanan bir insandı. 
     İnsanlardı. 
     Bir an yalnızca bu gerçeği düşünmeye gayret edin, siluetini kıpkırmızı alevlerin çizdiği o hapis kızı... 
     Aslolan hayattır. 
     Cezaevlerinde yaşanan kepazelikten insan olarak utanıyorum. 
     İnşallah bu trajedi son olur. 
     Ve hapishanelerin içinde dışında hayat 2001'le birlikte insanca yaşanmaya başlanır. 
     
Aşkın sandalı...      "Aşkın sandalı hayatın kayasına çarpıp parçalandı." 
     Bir hayal kırıklığı 
     Rus şairi Mayakovski'nin. 
     1917 Ekim İhtilali'nin bu büyük ozanı devrim sonrası yaşadığı hayal kırıklıklarıyla intihar etmeden önce son mesajını bu dizeyle anlatmış. Edgar Morin'le Sami Nair'in Bir Uygarlık Siyaseti isimli ortak kitaplarında okudum. 
     Gazeteci milleti az okur derler. Hatta gazete bile fazla okumaz diyene de rastlanır. 
     Olabilir. 
     Güncelin peşinde koşmaktan, haber kovalamaktan dolayı sürekli hareket halindedir gerçek gazeteci. Kıpır kıpırdır. Zamanla yarıştığı için de elektrik yüklüdür. 
     Yani ajitedir 
     Sükunet bulup bir kenarda okumaya vakit ayırması kolay olmaz. 
     Ben şanslıyım. 
     Kendime bir hafta ayırabildim okumak için... Yeni kitaplarımın kurgularını oluşturmak için... Verimli geçti. Hem dinlendim, hem okudum. 
     Bazen kitapların dünyasına sığınmak ne güzel Bugüne dek yapıtlarından hep bir şeyler kaptığım Fransız düşünürü Edgar Morin'in kitabını okurken, geçmişin korkunç yanılgılarına düşmemek için ne yapmalı sorusunun karşılığını öğrenmeye, düşünmeye çalıştım. 
     Bir yerinde şöyle diyor 
     "Yeryüzünü uygarlaştırmak, dayanışma içine sokmak... Vatanlara ve kültürlere olabildiğince saygılı kalarak insanlığı birleştirmek..." 
     Bu pencereden bakarak Türkiye'nin ve Anadolu kültürlerinin yeni Avrupa içindeki yerini düşündüm. 
     
Siyasette günübirlikçilik...      Kitabın düşünce reformu bölümünde Türk siyasal yaşamının kısırlığı, ufuksuzluğu aklıma takıldı. 
     Morin, Avrupa'da politikanın sığlığından ve 'sosyal demokrasi'den yakınırken şöyle demiş 
     "Zihinsel yatırım yokluğu, miyop siyasetin bildik gidişi, günübirlikçilik, parçalı düşüncenin egemenliği gibi olgular..." 
     Günübirlikçilik... 
     Bu deyim ister istemez Türk siyasal yaşamını çağrıştırdı bana. Özellikle merkez sağla solun ya da 'merkez'in halini düşündüm. 
     Bunca tecrübe işe yaramadı mı 
     Seçim yenilgileri de merkez siyasetinde plansız programsız, günübirlikçi iktidar oyununun aşılmasında itici güç olamadı mı 
     Olamayacak mı 
     Merkez partileri çözüm üreten siyasal odaklar haline gelemeyecekler mi Türkiye'deki bilgili, çaplı kadroların, genç kuşakların siyasete taşınmasında 'kalite kontrolü' yapabilen partilere ne zaman kavuşacak ülkemiz 
     Edgar Morin şöyle diyor 
     "Tecrübe ancak üzerinde düşünülecek olursa, öğreticidir." 
     Merkez sağla soldaki bizim politikacılarımız acaba düşünmeye ne kadar vakit ayırabiliyorlar Bir Uygarlık Siyaseti kitabını okurken bin yıldır siyasal hayatımıza musallat olmuş olan 'düşünce yokluğu'nun 2001'de sona ermesini diledim. 
     
"Sıcak Külleri Kaldı"      Tatil sırasında güzel bir roman da okudum. Oya Baydar'ın Sıcak Külleri Kaldı isimli son romanını. Geçmiş zamanın içinde, anıların izinde iç yolculuklar yaşadım. Özellikle 1960'lar, 70'ler, 80'ler gözümün önüne geldi. 
     Bazen hüzünlendim. 
     Bazen içimi keder kapladı. 
     Kendimi bulduğum için mi 
     Olabilir. 
     Ama daha çok benim o zamanlar dolu dizgin koşmaya çalıştığım duygu, düşünce ve kahramanlık - ya da devrimci romantik - dünyamda hepsinin yeri vardı romanda anlatılanların. 
     Öylesi roller üstlenmemiş olsam da, 1960'lar, 70'lerdeki ana - baba günlerinin o iç yolculuklarında, kimi zaman dışa vurduğum kendi isyanlarıma, karşı koyuşlarıma, aykırı duruşlarıma rastladım romanda. Sayfaların arasında belki kendimin yaşamak isteyip de yaşayamadıklarım da vardı, kim bilir... 
     12 Mart'ın Ankara'sı... Mamak'taki Yıldırım Bölge... İşkence... Askeri yönetim, sıkıyönetim... Ev baskınları... Yüksel Caddesi'yle Konur Sokak'ın köşesindeki Mülkiyeliler Birliği... Gece sokağa çıkış yasakları, yani 'Evren saati ' 
     Devrimci bohem 
     Kumkapı'da Kör Agop... Rumelihisarı'nda iskelenin karşısındaki küçük salaş meyhane... Asmalı Mescit, Refik... 
     Ülkü Öztürk'ün şu sözleri 
     "Bunca yıkıntıya, hayal kırıklıklarımıza, yenilgilerimize rağmen, boş ve anlamsız değildi ütopyamız." 
     Oya Baydar'ın romanını okurken geçmişte devrimciliği tartıştığım birçok kişi bir film şeridi gibi geçti gözümün önünden. 
     Ayrıca sayfaların arasında gezinirken, belki bir zamanlar hissetmediğim, belki hissedemediğim bazı şeyleri bu seferki iç yolculuğumda duyumsadığım için de bu romanı severek okudum. Belki de bazı şeylere yakın geçmişte fazla siyah - beyaz takılmıştım, bunu da fark ettim, kim bilir... 
     Ve umutsuz yaşanmıyor diyen Nazım Hikmet'in o sözü 
     "Herhal, ilerdedir yaşanacak günlerin en güzelleri..." 
     
Özgürlük adına cinayet      Arada bir karın incecik bir tül gibi çamlarla kaplı tepelere indiği, arada bir lapa lapa yağdığı, bazen de rüzgarla savrulduğu sessiz ve bembeyaz bir ortamda sığındım kitapların dünyasına... 
     Uzun yıllar sonra bir yere bir daha gidersin. Eskisi gibi bulamazsın. İçine sinmez bir şeyler. Hayal kırıklığı uç verebilir. Ama niye böyle diye düşündüğünde, kendi kendine itiraf edemeyebilirsin acı gerçeği 
     - Gençliğini aradın ama bulamadın 
     İşte böylesi bir buruklukla okudum Octavio Paz'ın ölmeden önceki son kitabını . Nobel Edebiyat Ödülü'nün sahibi Meksikalı büyük ozan, bir başka diyara göç hazırlığı içindeyken bitirmiş kitabını. 
     Kendi kendisiyle hesaplaşmış, entelektüel oluşumunun ipuçlarını verirken, siyasal kopuşları sırasında bazen yaşadığı yalnızlığı, düş kırıklıklarını, hayatta iyiyle kötüyü büyük bir derinlik içinde anlatmış. 
     Stalin'le birlikte Komünizm'den kopmuş. Sartre'a değil Camus'ya yakınlık hissetmiş. Sartre'dan niçin hazzetmediğini bir cümlede özetlemiş 
     "Sartre ölünceye kadar özgürlük adına devrimci Sezar'ların cinayetlerini, suçlarını görmezlikten geldi, bunları sakladı." 
     
Gülleri, dostlukları...      Camus'yu sevmiş Octavio Paz. Bağımsız düşünebilen bir insan olduğu için... Ve bir başka diyara göç ederken bir noktanın yaşamsallığını hiç elden bırakmamış 
     Eleştirel düşünce... 
     Şu cümle de Meksikalı ozanın 
     "Kendini beğenmiş insan kendini körleştirir " 
     Çünkü yaşamda soru sormanın, dünyayı sorgulamanın peşini bırakmak insanı körleştirir. Tabii yanıtsız sorular da kafa karıştırır, acı çektirebilir. Ama soru sormasını bildin mi, sorgulamayı hiç aklından çıkarmadın mı eninde sonunda yanıtlar da gelir. 
     Yeni yılın cümlesi, Küçük Prens'ten 
     "Gülleri, dostlukları, sevgileri sulamak gerekir." 
     Yeni yılınız kutlu olsun. 
     2001'de yüreklerinize umutsuzluk değil, umut salın. Düş kırıklıkları değil, yaşama sevinçleri damgasını vursun yeni yıla... 
     ---------- 
     Om Yayınları, İstanbul, Eylül 2000, Çeviri Sinan Köm. 
     Sıcak Külleri Kaldı, Oya Baydar'ın son romanı, Can Yayınları. 
     Octavio Paz, Itinerary, An Intellectual Journey, Harcourt, Inc. New York, 1999. 
     
     





2001 yılı 


Anna ile Bambi 


Bayram Gazetesi 


GİTMİYORUM 


Düş kırıklıkları değil, yaşama sevinçleri... 


Sivil itaatsizlik ve sanayicinin isyanı 


Tatil bitti diye üzülmeyin 


2001'in falı 


Dilekler ve gerçekler... 


Yılbaşı ateşi 


Parfümde kimyasallar nedense göze batmaz 


"Fakirleşerek" iç açığı, "dilenerek" dış açığı kapatacağız 


</TEXT>
</DOC>
