<DOC>
<DOCNO> 576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/sondun17.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Portekiz televizyonundaki işgalci 2 kızını serbest bıraktı 
</HEADLINE>
<TEXT>

     Portekiz'de ailesini de yanında götürerek devlet televizyonu RTP'nin bir yayın odasını işgal eden silahlı eylemci, 2 kızını serbest bıraktı. 
     Polis, Manuel Subtil isimli eylemcinin kızlarının güvenli bir yere götürüldüğünü belirterek, silahlı kişiyle pazarlığın olumlu şekilde sürdüğünü ve Subtil'in şu anda daha sakin olduğunu açıkladı. 
     Daha önce intihar etme tehdidinde bulunan Manuel Subtil isimli silahlı kişinin, eşiyle birlikte televizyon binasının giriş katındaki bir yayın odasının tuvaletlerinde eylemini sürdürdüğü belirtildi. 
     Bundan 10 yıl önce Paris'te sahibi olduğu şirketle ilgili yapılan röportajdan sonra her şeyini kaybettiğini söyleyen Subtil, devlet televizyon kanalını, bu röportajı yayımlayarak iflasına neden olmakla suçladı ve zararının tazmin edilmesini istemişti. 
     Silahlı eylemci, Portekiz adaletinin de RTP ile anlaşmazlığında kendisini haklı bulmasına karşın, devlet televizyonunun mahkeme kararını uygulamadığını söylemişti. Elinde benzin dolu bir de şişe bulunduğu belirtilen Manuel Subtil, açtığı küçük bir bavulun içinde bomba bulunduğunu söyleyerek, bombayı patlatma tehdidinde bulunmuştu. Durumu sürekli izleyicilere aktaran RTP'nin, normal yayını sürdürdüğü belirtildi. 




</TEXT>
</DOC>
