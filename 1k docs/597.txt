<DOC>
<DOCNO> 597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/sonspo05.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan spor basını "Mutu'nun Galatasaray'a transferi resmi açıklamaya kaldı" 
</HEADLINE>
<TEXT>

     İtalyan spor gazeteleri, İnter'den Verona'ya kiralık olarak verilen Romen Adrian Mutu'nun Galatasaray'a transfer olmak üzere olduğunu ileri sürdü. 
     Gazetelerde yer alan haberlerde, Galatasaray'ın teknik direktörü Mircea Lucescu'nun ısrarı üzerine Mutu ile görüşmeler yapıldığı belirtilirken, İnter kulübünün verilen teklifi kabul ettiği, transferin gerçekleşmesinin sadece resmi açıklamya kaldığı kaydedildi. 
     22 yaşındaki Mutu'nun transferi karşılığında Galatasaray-İnter arasında Hakan Şükür'den kaynaklanan maddi probleminin sona ereceği savunularak, ''Büyük olasılıkla Mutu, Hakan Şükür'ün hesabını kapatmaya yetecek'' denildi. 
     Mutu'nun transferinin 15 milyar İtalyan Lireti'ne mal olacağı, İnter'in de Hakan Şükür için Galatasaray'a bundan daha fazla ödeme yapmayı düşünmediği belirtildi. İnter'in gelecek sezon Emre Belozoğlu'nu alabilmek için Galatasaray'la herhangi bir polemiğe girmek istemediği, Emre'nin gelecek yıl Milano'ya gelmesinin neredeyse kesin olduğu da iddia edildi. 




</TEXT>
</DOC>
