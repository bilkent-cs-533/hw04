<DOC>
<DOCNO> 111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/son/sonspo09.html </URL>
<DATE> 2001/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe erken mesai yaptı... 
</HEADLINE>
<TEXT>

     Birinci Süper Futbol Ligi'nde ilk yarıyı 3. sırada tamamlayan ve maçların bitmesinin hemen ardından teknik direktör Mustafa Denizli ile yollarını ayıran Fenerbahçe'de ikinci yarı mesaisi erken başladı. 
     Samandıra Tesisleri'nde biraraya gelen futbolcular, bugünkü antrenmanda yardımcı antrenör Oğuz Çetin yönetiminde çalıştı. 
     İkinci yarının ilk etap hazırlığında sarı-lacivertli futbolcular, kondisyon ağırlıklı koşu yaptı. 
     Yönetim kurulu bütün futbolcuları ikinci yarının ilk çalışmasına çağırırken, bugünkü idmana Hakan Bayraktar katılmadı. 
     Hakan Bayraktar'ın çalışmaya katılmaması ile ilgili olarak henüz bir mazeret bildirmediği öğrenildi. 
     Antrenmana sakatlıkları süren Oktay ve Mert Meriç katılmayıp salonda çalışırken, yabancı oyuncuların tamamının ilk idmanda yer alması dikkat çekti. 
     Sarı-lacivertliler, ikinci yarı hazırlıklarını yarın yapacakları antrenmanla sürdürecek. 
     
     Yıldırım futbolcularla toplantı yaptı 
     Fenerbahçe Kulübü Başkanı Aziz Yıldırım ve yönetim kurulu üyeleri, bugünkü idman öncesi tesislerde futbolcularla bir toplantı yaptı. 
     İkinci yarı için yeni teknik direktör arayışlarını da sürdüren yönetim kurulu antrenman sırasında da toplantısını sürdürdü. 
     Bu arada başkan Aziz Yıldırım ve bazı yönetim kurulu üyelerinin Bursa Uludağ'da önümüzdeki günlerde biraraya gelecekleri öğrenildi. 
     






</TEXT>
</DOC>
