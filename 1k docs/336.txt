<DOC>
<DOCNO> 336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/spor/spo03.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kader günü 7 Ocak 
</HEADLINE>
<TEXT>

Galatasaray yönetimi, futbolculara sözünü verdiği ikinci ödeme için para bulamıyor 
     HALİL ÖZER 

     Galatasaray yönetimi, futbolculara ikinci ödeme için söz verdiği 7 Ocak’ın giderek yaklaşmasına rağmen, para bulamadı. Ayrıca Sarı - Kırmızılı oyuncuların, sözleşme şartına göre sezon başından beri almaları gereken maç başına ücretlerin de ödenmediği ortaya çıktı. Bu nedenle, Paris Saint Germain maçı öncesinde yaşanan para krizinin, yeni yıla da sıçraması bekleniyor. 
     Galatasaraylı futbolcular, 8 Ocak’taki Kanarya Adaları kampı öncesinde 7 Ocak’ta Florya’da toplanarak yönetimin sözünü tutmasını bekleyecekler. Eğer gerekli ödeme yapılmazsa, Kanarya Adaları kampı büyük sorunlara gebe kalacak. Bu arada 8 Ocak’ta direkt Kanarya Adaları’na gidecek olan Jardel’in ödemeyi bekleyip, buna göre hareket edeceği ifade edildi. Brezilyalı golcünün, 400 bin dolarlık alacağının verilmemesi halinde, Galatasaray’dan ayrılmak için yönetime başvuracağı ileri sürüldü. 
     Bu gelişmelerin farkında olan yönetim ise tatilde bile para peşinde koştu. Ancak Sarı - Kırmızılı yöneticilerin, şu ana kadar bu sorunu çözecek tek kuruş bulamadığı öğrenildi. Galatasaray yönetiminin, devletten gelecek 6 milyon Dolar’ı beklediği, ancak gecikme nedeniyle planlarının alt üst olduğu da bildirildi. 
     
Cim - Bom, Dünya arenasında      GALATASARAY’IN iki yıldızı Emre Belözoğlu ile Kaptan Bülent, bugün Dünya Karması forması giyecekler. Sarı - Kırmızılı takımdan davet edilen üç oyuncudan Jardel’in sakatlığı nedeniyle büyük olasılıkla oynayamayacağı TSİ 14.00’deki maçta, Emre ve Bülentli Dünya Karması, Japonya ve Kore’nin ünlü futbolcularından oluşan karma ile karşılaşacak. Japonya’nın Tokyo kentinde maç, ünlü bir televizyon şirketinin kuruluş yıldönümü nedeniyle düzenlendi. 
     
Kartları da çıktıMetin Yıldırım 
     GALATASARAY’IN iki yıldız futbolcusu Hagi ile Popescu’nun, milli takım forması altında birlikte çektirdikleri fotoğraf, Romanya Telekom yönetimince bastırılan telefon kartlarına konuldu. Hagi’nin, Romanya Milli Takımı formasıyla fotoğrafı kartın ilk yüzünde, Popescu ile birlikte olan fotoğrafı ise arka yüzünde yer alıyor. 
     


 SPOR 




























</TEXT>
</DOC>
