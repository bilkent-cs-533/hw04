<DOC>
<DOCNO> 857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/06/spor/aspo.html </URL>
<DATE> 2001/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal fokur fokur 
</HEADLINE>
<TEXT>

Sorunlar bitmek bilmiyor. Beşiktaş ikinci yarı öncesi kriz yaşıyor 
     BİLAL MEŞE 

     1- Nevio Scala gözden düştü 
     2- Paralar ödenemiyor 
     3- Nouma’ya tepki var 
     4- İstifalar başladı 
     SEZONUN ilk yarısını sıkıntılı kapatan Beşiktaş’ı, ikinci yarı öncesinde de dertler yumağı bekliyor. Şifo Mehmet olayı, Scala’nın bu konuda çelişkili açıklamalar yapması, kulübün yaşadığı parasal kriz en başta gelen sorunlar olarak dikkat çekiyor. Mehmet’in takımdan uzaklaştırılacağı iddiaları, takım içindeki huzursuzluğu krize çevirdi. İtalyan hoca bu konuda kafalarda soru işaretlerine yol açan açıklamalar yapması nedeniyle futbolcuların güvenini de kaybetti. 
     MEHMET konusunun acilen açıklığa kavuşturulması gerektiğini savunan birçok futbolcu, "Herkes huzursuz. Ne olacağını bilmiyoruz. Olayı medyadan izliyoruz" diye dert yandılar. Scala’nın açıklamalarını kuşkuyla izlediklerini de söyleyen futbolcular, "Hocamızın açıklamalarında çelişkili ifadeler var. Bir dediği, diğerini tutmuyor. Herkesten farklı sesler çıkıyor. Bu da bizi güvensizliğe itiyor" ortak görüşünde birleştiler. Yönetimin para konusundaki tutumu da takım içinde huzursuzluk yaratan bir diğer faktör oldu. 
     "MADDİ kriz yok" açıklamalarının doğru olmadığı, futbolcuların sezon başından bu yana biriken prim, taksit ve maç başı alacaklarının ödenmediği öğrenildi. Kulüpten en az alacağı olan futbolcuya verilmesi gereken miktarın bile 100 milyarı bulduğu kaydedildi. Son olarak ise Ahmet Hamoğlu, şubattan önce para ödeyemeyeceklerini bildirdi. Futbolcular, agresif hareketleri nedeniyle takımı en kritik maçlarda yalnız bıraktığını söyledikleri Nouma’nın kaptanlığa getirileceği haberlerine de tepki gösterdiler. 
     FUTBOLCULAR, "Nouma iyi bir futbolcu. Ancak kaptan örnek demektir. Rakibine kafa atan, formasını yere fırlatan herkese kaptanlık bandı mı verilecek O zaman kafayı at, formayı fırlat, kaptan ol" sözleriyle ateş püskürdüler. Takım içinde bu gelişmeler yaşanırken, Sağlık Komitesi’ndeki huzursuzluk da doruğa tırmandı, doktor Gökhan Metin istifa etti. Bülent Bayraktar ile İlker Yücesır’ın da görevi bırakacakları öğrenildi. Bunun nedeninin de Scala’nın doktorlara koyduğu konuşma yasağı olduğu bildirildi. 
     


 SPOR 


























</TEXT>
</DOC>
