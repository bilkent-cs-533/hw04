<DOC>
<DOCNO> 142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/02/ekonomi/eko02.html </URL>
<DATE> 2001/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çöpün patronu oldu 
</HEADLINE>
<TEXT>

Belediyede çöpçü olarak çalışan Mehmet Berber, Uluborlu'nun çöp ihalesini aylık 30 milyona alıp, 250 - 450 milyon lira kazanmaya başladı. Yuvasını da çöplükte kurdu 
     EYLEM TÜRK Uluborlu 

     Isparta'nın Uluborlu ilçesindeki belediye çöplüğü Berberler çiftinin ekmek kapısı oldu. Isparta çöplüğünde işçi olarak çalışan Mersinli Mehmet Berber 26 , Batmanlı Halime Berber 15 çifti, kendi işlerinin patronu olmak için üç ay önce yola çıktı. 
     İhalesini alacakları bir çöplük aramaya başlayan çiftin yüzüne şans Uluborlu'da güldü. Uluborlu Belediyesi'nin çöp ihalesini ayda 30 milyon liraya alan Mehmet ve Halime Berber, çöplük alanında kurdukları barakada yaşamaya başladı. 
     Ayıkladıkları çöplerden ayda 250 milyon lira ile 400 milyon lira arasında para kazandıklarını söyleyen Mehmet Berber, çöplükten kemikten, kağıda, pet şişeden, teneke kutuya, poşetlere kadar 18 ayrı sanayi mamulü olabilecek atık ayrıştırdıklarını belirtti. 
     
     En değerli çöp kemik 
     Bu ürünleri paraya çevirdiklerini kaydeden Berber, hepsinin ayrı ayrı alacısı bulunduğunu, en çok para kazandıkları atıkların kemik ve pet şişe olduğunu ifade etti. 
     Topladıkları hayvan kemiklerinin ilaç, yağ ve şeker sanayiinde kullanıldığını belirten Berber, "Kemikleri Afyon'a, pet şişe ve plastiği de Isparta'ya satıyoruz. Sanayinin hammaddesini burada üretiyoruz" dedi. 
     Uluborlu Belediyesi'ne bundan üç ay önce hurda malzemelerini toplamak için yazılı başvuruda bulunduklarını anlatan Berber, asıl mesleğinin ise şoförlük olduğunu kaydetti. 
     
     Çöplükte çocuk olmaz 
     Çöpten kazandığı parayla Skoda kamyonet alan Berber çiftinin en büyük hayali ise naylon barakadan kurtulup normal bir ev sahibi olmak. Uluborlu çöplüğündeki barakalarında yaşamın, kar yağdığında daha da zorlaştığını söyleyen Halime Berber de, "Ekmek parası için karı eşeleyip çöpleri öyle çıkarıyoruz. Burada elektrik ve su yok. Lüks lambasıyla ve taşıma suyla idare ediyoruz. İki yıldır evliyiz ama çöplükte çocuk doğurmak istemiyorum" dedi. 
     Hastalanmamak için 15 günde bir mikrop öldürücü ilaç aldıklarını belirten Berber, aylık gıda ve ilaç giderlerinin 100 milyon lirayı bulduğunu anlattı. 
     
     Başka olur zenginlerin çöpü 
     Mehmet Berber bundan sonraki hedeflerinin Uluborlu'ya komşu ilçe Senirkent'in çöp ihalesini kazanmak olduğunu belirterek, "Senirkent'ten günde onu aşkın kamyon çöp çıkıyor. Uluborlu'dan ise dört ya da beş kamyon çöp geliyor. Senirkent'in de çöp ihalesini alırsak gelirimiz artar" diyor. 
     Çöpleri fakir ve zengin çöpü diye ikiye ayıran Berber, şöyle konuştu "Dar gelirliler, pet şişelerini, poşetlerini atmayıp farklı yerlerde değerlendiriyorlar. Bu nedenle çöpleri de fakir kalıyor. Oysa zenginlerin böyle bir kaygısı yok. Tükettikleri ürünün ambalajlarını düşünmeden çöpe atıyorlar. Bu nedenle zengin bir çöpün ihalesini kazanırsak, ayda 7 - 8 milyar lira para kazanırız." 
     Berber ayrıca çöpün yaz aylarında daha da arttığını söyleyerek, haziran, temmuz aylarında gelirlerini katlayacaklarını anlattı. 
     


 EKONOMİ 




















</TEXT>
</DOC>
