<DOC>
<DOCNO> 443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/son/sontur18.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk "Beş yasa değişikliği üzerinde görüş birliğine varıldı" 
</HEADLINE>
<TEXT>

     Adalet Bakanı Hikmet Sami Türk, cezaevlerindeki sorunların çözümü ve hukuksal altyapının hazırlanması amacıyla bugün yapılan toplantıda aralarında Terörle Mücadele Yasası'nın 16'ncı maddesinde değişiklik öngören taslağın da bulunduğu 5 yasada değişiklik yapılmasının gerekliliği üzerinde ''ilke olarak görüş birliğine varıldığını'' söyledi. 
     Adalet Bakanı Türk, toplantıdan sonra gazetecilere açıklamalarda bulundu. 
     Toplantıda, Adalet Bakanlığı'nca hazırlanan 5 yasa taslağının ele alındığını ifade eden Türk, bunların Terörle Mücadele Yasası'nın 16'ncı maddesinde değişiklik yapılması, İnfaz Hakimliği, Ceza İnfaz Kurumları ve Tutukevleri İzleme Kurulları, cezaevlerinde çalışan hükümlülere sosyal güvenlik olanağı getirilmesi ve Cezaevleri ile Mahkeme Binaları İnşaatı Karşılığı Olarak Alınacak Harçlar ve Mahkumlara Ödettirilecek Yiyecek Bedelleri Hakkında Kanunda değişiklik öngören taslaklar olduğunu kaydetti. 
     Toplantıdaki çalışmaların özellikle ilk 3 taslak üzerinde yoğunlaştırıldığını ifade eden Türk, şöyle devam etti 
     'Her şeyden önce bu taslakların tamamı yani 5'i hakkında da ilke olarak gereklilikleri konusunda tam bir görüş birliği vardır. Ancak bu taslaklar yasalaştırılırken şu 2 noktanın yön gösterici unsur olarak benimsenmesi kararlaştırılmıştır 
     Birinci olarak Ceza infaz kurumları, insan haklarına tam bir saygı anlayışı içinde yürütülecektir. Ceza infaz kurumları, insan haklarının en yüksek düzeyde gerçekleştirildiği kurumlar olacaktır. Bu amaçla gerekli tedbirler alınacak, gerekli kurumlar oluşturulacaktır. 
     İkinci olarak ceza infaz kurumlarının yeniden terör veya mafya örgütlerinin egemenlik kurabildikleri yerler olmasını önlemek için gerekli her türlü tedbir alınacak, düzenleme yapılacaktır. İşte yeni düzenlemeler, bu iki amacı en iyi bağdaştıracak biçimde hazırlanacaktır. 
     Daha önce bakanlığımızca hazırlanan taslaklar temel alınmak suretiyle, konuya bu iki ilke çerçevesinde geniş bir perspektiften bakılacaktır. Öte yandan, Adalet Bakanı Türk, F tipi cezaevlerindeki uygulamalar hakkındaki haberlere açıklık getirmek üzere bazı bilgiler de sunmak istediğini ifade etti. Türk, halen Ankara F Tipi Kapalı Cezaevi'nde 335, Edirne F Tipi kapalı Cezaevi'nde 348, Kocaeli F Tipi Kapalı Cezaevi'nde 340 olmak üzere toplam 1023 tutuklu ve hükümlünün F tipi cezaevlerine nakledildiğini belirtti. 
     Hayata Dönüş Operasyonlarından sonra cezaevlerinde açlık grevi ve ölüm orucu eylemi yapan birçok hükümlü ve tutuklunun bu eylemlerini sona erdirdiğini kaydeden Türk, ancak halen Ankara F Tipi Cezaevi'nde 103 kişinin ölüm orucu, 165 kişinin süresiz açlık grevi Edirne F Tipi Cezaevi'ne 99 kişinin ölüm orucu, 92 kişinin süresiz açlık grevi Kocaeli F Tipi Cezaevi'nde ise 28 kişinin ölüm orucu, 159 kişinin de süresiz açlık grevi eylemi yapmakta olduğunu söyledi. Türk, şöyle konuştu 
     "Türkiye çapında toplam 41 cezaevinde 1118 kişi süresiz açlık grevi 395 kişi ise ölüm orucu eylemini sürdürmektedir. Ölüm orucu veya açlık grevinde olanlara istekleri halinde tuz, şeker, sulu besinler ve vitamin hapları verilmektedir" 
     Türk, şöyle dedi 
     "Ankara F Tipi Kapalı Cezaevi'nde ise sağlık raporları bir deftere kaydedilmiş olup, bunların ayrı ayrı rapor haline dönüştürülmesi işlemlerine başlanmıştır. Bu cezaevinde, sıcak su ve sayımlar dışında bakanlığımıza iletilmiş bir sorun bulunmamaktadır. Zaman zaman ortaya çıkan sıcak su sorunu en kısa zamanda giderilecektir." 
     




</TEXT>
</DOC>
