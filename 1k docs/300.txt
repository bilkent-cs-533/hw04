<DOC>
<DOCNO> 300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/guncel/gun07.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkmaz Yiğit gözaltına alındı 
</HEADLINE>
<TEXT>

     NİHAT ALTINTAŞ, SEMRA PELEK İstanbul 

     Yönetimine el konulan bankaların eski sahiplerine yönelik "Kasırga" operasyonu, dün yeniden hız kazandı. İstanbul DGM Cumhuriyet Savcılığı'nın "yakalama emri" üzerine Bankekspres'in eski sahibi Korkmaz Yiğit ve iki kardeşinin de aralarında bulunduğu altı kişi, ifadeleri alınmak üzere Mali Şube Müdürlüğü'nce gözaltına alındı. 
     Bankacılık Düzenleme ve Denetleme Kurulu'nca İstanbul DGM'ye 6 Aralık 2000'de yapılan suç duyurusu üzerine, DGM Cumhuriyet Savcısı Ercan Cengiz, "back to back" karşılıklı kredi alışverişi ve usulsüz kredilerle Bankekspres'in içinin boşaltılması amacıyla teşekkül oluşturulduğu iddiasıyla soruşturma başlatmıştı. Cengiz, dün Emniyet Müdürlüğü'ne gönderdiği "yakalama emrinde", toplam 380 milyon dolarlık usulsüz kredi işlemlerinde imzaları bulunan Korkmaz Yiğit ve 11 kişinin gözaltına alınmasını istedi. 
     
İki kardeşi de gözaltında      Bunun üzerine harekete geçen Mali Şube Müdürlüğü ekipleri, Korkmaz Yiğit'in bulunabileceği adreslere baskın düzenledi. Etiler'deki bürosunda gözaltına alınan Yiğit, Şişli Etfal Hastanesi'nde sağlık kontrolünden geçirildikten sonra emniyete götürüldü. Yiğit'in bürosundaki evraklara da el konuldu. 
     Yiğit'in kardeşleri Gürbüz ve Cengiz Yiğit'in de aralarında bulunduğu altı kişi de kısa süre sonra gözaltına alındı. Beş kişinin ise arandığı bildirildi. 
     Yiğit ve diğer zanlıların, Mali Şube Müdürlüğü'ndeki işlemlerin tamamlanmasının ardından İstanbul DGM'ye sevk edileceği kaydedildi. 
     


 GÜNCEL 






















</TEXT>
</DOC>
