<DOC>
<DOCNO> 916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/06/son/sondun10.html </URL>
<DATE> 2001/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Romanya'da kuraklık başkenti tehdit ediyor 
</HEADLINE>
<TEXT>

     Romanya'yı kasıp kavuran son 30 yılın en şiddetli kuraklığının devamı halinde, ülkenin birkaç kentinde su sıkıntısının başgöstermesi bekleniyor. 
     Hava tahmin uzmanlarına göre, başkent Bükreş, Braşov, Temeşvar ve Suceava gibi büyük şehirlerde en erken Şubat ayında su sıkıntısı başlayabilecek. Bu durumda, hükümetin durumu ele almak üzere özel toplantı düzenlemesi gerekecek. 
     Romanya'da yerüstü ve yeraltı su kaynaklarının kirlenmesi de kuraklığın olumsuz etkilerini artırıyor, çünkü, ülke genelinde nehirlerdeki su seviyesi ortalamanın yüzde 30 ila yüzde 60 altına düştüğünden, kirleticiler daha yoğunluk kazanıyor. Su ve Çevre Bakanı Aurel Constantin Ilie'ye göre, su kaynaklarını kirleten şirketlere karşı sert tedbirlerin alınması gerekiyor. 
     Balkanları ve Orta Avrupa'nın bazı kısımlarını etkisi altına alan kuraklık nedeniyle, Romanya'nın mısır üretimi yarıya indi. Birleşmiş Milletler Gıda ve Tarım Teşkilatı'nın Aralık ayında yayınlanan raporunda, ''kuraklığın devamı halinde, Romanya'da gıda sıkıntısının görülebileceği'' uyarısında bulunulmuştu. 




</TEXT>
</DOC>
