<DOC>
<DOCNO> 117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/son/sontur01.html </URL>
<DATE> 2001/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TEM'de yolcu otobüsü devrildi "8 ölü, 33 yaralı" 
</HEADLINE>
<TEXT>

     Kırklareli'nin Babaeski İlçesi'nde, TEM Otoyolu'nda meydana gelen trafik kazasında 8 kişi öldü, 33 kişi de yaralandı. Kazada, Edirne Emniyet Müdürlüğü'nde Trafik Şubesi Müdürü Erol Rayaman da hayatını kaybetti. 
     İstanbul'dan Edirne'ye giden Metro otobüs firmasına ait 34 AS 9283 plakalı yolcu otobüsünün sürücüsü Nihat Özen 30 , yoldaki buzlanma nedeniyle devrilen 42 SF 519 plakalı TIR'a çarpmamak için direksiyonu kırdı. Sürat ve yoldaki 
     buzlanma nedeniyle direksiyon hakimiyeti kaybolan otobüs, bariyerlere çarparak karşı şeride geçti ve takla atarak devrildi. Otobüste yolcu olarak bulunanlardan Edirne Emniyet Müdürlüğü Trafik Şube Müdürü Erol Rayaman ile Önder Can, Haluk Talisemer, İrfan Yeşilağaç ve açık kimlikleri belirlenemeyen 1'i kadın 4 kişi olmak üzere toplam 8 kişi hayatını kaybetti. Kazada yaralanan yolculardan 5'i Babaeski, 24'ü Lüleburgaz, 4'ü de Edirne'deki hastanelerde tedavi altına alındılar. Kaza nedeniyle TEM Otoyolu, iki şeritli olarak yaklaşık 3 saattir ulaşıma kapalı bulunuyor. Kırklareli Valisi Ali Serindağ, kaza yerine gelerek yetkililerden bilgi aldı. Serindağ, ''Çok üzücü bir kazayla karşı karşıyayız. Bu tür havalarda sürücüler daha dikkatli olmalı. Yoğun sis ve yoldaki buzlanma, bölgedeki karayollarında seyahat etmeyi güçleştiriyor. Yaralıların tedavisine başalandı. Tüm sağlık personeli görev başına çağrıldı'' dedi. 
     






</TEXT>
</DOC>
