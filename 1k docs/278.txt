<DOC>
<DOCNO> 278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/dunya/dun01.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
2 çılgın proje 
</HEADLINE>
<TEXT>

1 - Amerika’ya karadan gideceğiz. 2 - Rus-Japon köprüsü 
     Alaska ve Rusya, Bering Boğazı’nın altından geçecek 99 kilometrelik bir tünelle birleşecek. Türkiye’den Amerika kıtasına karadan gitmek mümkün olacak 
CENK BAŞLAMIŞ Moskova 
     Moskova, ABD’ye ait Alaska ile Rusya ana karasını tünelle birleştirecek 75 milyar dolar değerinde çok büyük ve çok iddialı bir proje hazırladı. 
     20 yıl gibi uzun bir sürede tamamlanması planlanan proje, Rusya’nın kuzeydoğusundaki Çukotka Özerk Bölgesi’nden başlayacak yaklaşık 100 kilometre uzunluğundaki tünelin Bering Boğazı’nın altından geçerek Alaska’ya uzanmasını öngörüyor. 
     Şimdiye kadar örneği bulunmayan bu dev proje gerçekleştiğinde Rusya ve ABD birbirlerine demiryolu ile bağlanacak. Bu ise, şu ana kadar uçak ya da gemiyle katedilebilen binlerce kilometre yolun artık demiryolu ile de gidilebilmesi anlamına geliyor. 
     20 yıl sonra, örneğin Türkiye’den trene binen bir kişi, başka hiçbir ulaşım aracı kullanması gerekmeden Rusya üzerinden ABD’ye ulaşabilecek. 
     
Alaska’yı satmışlardı      1784’te Alaska’ya yerleşen Ruslar bu bölgeyi 1876’da, Çar 2. Aleksandr zamanında 7 milyon 200 bin ABD dolarına ABD’ye satmışlardı. 
     Rus NTV kanalının haberine göre, Rusya Bilimler Akademisi üyesi ve Moskova Bölgesel Taşıma Projeleri Merkezi Başkanı Viktor Razbegin, dünyanın en uzak iki noktasını buluşturacak dev proje için finansman sağlandığını açıkladı. 75 milyar dolarlık projeye, Rus ve Amerikan hükümetlerinin yanı sıra Dünya Bankası’nın destek vermesi bekleniyor. Yıllık bütçesi sadece 20 milyar dolar olan Rusya’nın, petrol fiyatlarındaki artışla Merkez Bankası döviz rezervlerini 29 milyar dolara kadar yükseltmesi projeye daha kararlı bakmasını sağlıyor. 
     
     Sahalin ve Hokkaido adaları arasında inşa edilecek 40 kilometrelik bir köprüyle iki ülke birbirine bağlanacak 
     Çar Büyük Petro’nun Alaska’ya ulaşma hayali yaklaşık dört yüz sonra gerçekleşme yoluna girerken, Sovyet lideri Stalin döneminde düşünülen bir diğer dev proje üzerinde de ön çalışmalar yapılıyor. 
     50 milyar dolarlık bu projeyle Rusya’nın en doğusundaki Sahalin’in Japonya’ya bağlanması öngörülüyor. Rusya Demiryolları Bakanlığı sözcüsü Valeri Yudin, projenin ilk aşamasında Sahalin adasını karaya bağlayacak 10 kilometre uzunluğunda bir tünel yapılacağını açıkladı. 
     
En uzun köprü      Projenin ikinci bölümü çok daha daha iddialı Rus ana karasına tünelle birleşecek Sahalin ile Japonya’nın Hokkaido adası arasında denize köprü yapılacak. Pasifik Okyanusu’na inşaa edilecek köprünün uzunluğu 40 kilometre olacak. Şu anda dünyanın en uzun köprüsü 14.5 kilometre. Bu proje tamamlandığında Rusya bütçesine her yıl 750 milyon dolar katkıda bulunabileceği hesaplanıyor. Bering Boğazı’nı birleştirme projesi için finansman sağlanmış görünürken, Rusya’yı Japonya’ya bağlayacak ikinci proje henüz araştırma devresinde. 
     


 DÜNYA 












</TEXT>
</DOC>
