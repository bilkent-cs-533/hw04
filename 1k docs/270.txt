<DOC>
<DOCNO> 270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/02/son/sontur23.html </URL>
<DATE> 2001/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Nuriş'in annesinin bilinci kapandı 
</HEADLINE>
<TEXT>

     Kamuoyunda ''Karagümrük çetesi'' olarak bilinen organize örgütün elebaşı olan ve Bergama Cezaevi'nde bulunan Nuri Ergin'in, Tire'deki kazada yaralanan annesi Sevil Ergin'in sağlık durumunun ciddiyetini koruduğu bildirildi. 
     Yeşilyurt Atatürk Eğitim ve Araştırma Hastanesi Acil Servisi'nde görevli Genel Cerrahi Uzmanı Dr. Halim Kale, Sevil Ergin'in bilincinin kapalı olduğunu ve durumunun ciddiyetini koruduğunu söyledi. Dr. Kale, hafif yaralı durumda olan Alev Ergin'e küçük bir cerrahi müdahalede bulunulduğunu, bilincinin açık ve durumunun iyi olduğunu anlattı. 
     Erginlerin aracını kullanan Levent Teker'in sol ayağında kalçaya yakın bölgede bir kırık olduğunu belirten Dr. Kale, kazaya karışan kamyon sürücüsü Süleyman Aktuğ'un da iç kanama geçirdiğini, halen ameliyatta bulunduğunu ve durumunun ağır olduğunu söyledi. Erginlerin Avukatı Hikmet Çarboğa, ikinci araçta bulunan Nuri Ergin'in oğlu Nurettin ile kazadan sonra Yeşilyurt Atatürk Eğitim ve Araştırma Hastanesi'ne gelerek yetkililerden bilgi aldılar. Çarboğa çıkışta basın mensuplarına yaptığı açıklamada, kazanın kesin nedenini öğrenemediklerini, aynı araçta bulunan ve Tire Devlet Hastanesi'nde tedavi altına alınan Nuri Ergin'in diğer oğlu Anıl'ın sağlık durumunu öğrenmek üzere Tire'ye gideceklerini kaydetti. Anıl Ergin'in ise Tire Devlet Hastanesi'nde tedavisinin sürdürüldüğü, sağlık durumunun ise ''iyi'' olduğu bildirildi. 
     Levent Teker'in kazadan sonra jandarma ve polise verdiği ilk ifadede, ''Ödemiş cezaevindeki ziyaretten çıktıktan sonra Tire yakınlarında iken kamyon aniden üzerime geldi'' dediği belirtildi. Bu arada, hastaneye getirilen yaralıların korunması amacıyla İzmir Emniyet Müdürlüğü'ne bağlı çeşitli birimlerde geniş güvenlik önlemi alındı. Hastanenin acil servisine basın mensupları ve hasta yakınları alınmadı. 




</TEXT>
</DOC>
