<DOC>
<DOCNO> 953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/07/ekonomi/eko05.html </URL>
<DATE> 2001/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka satışları hızlandırılıyor 
</HEADLINE>
<TEXT>

Devlet Bakanı Recep Önal, kamu bankalarının özelleştirilmesi ve Fon bankalarıyla ilgili çalışmaların hızlandırılacağını açıkladı 
     ZÜLFİKAR DOĞAN Ankara 

     Devlet Bakanı Recep Önal, kamu bankaları ile Fon bankalarının mali sektörde kilitlenmeye yol açtığını belirtti. 
     Bu bankaların mali sektördeki toplam aktiflerinin yüzde 40 - 50'sini oluşturuduğuna dikkat çeken Önal, sektördeki kırılganlığın ortadan kaldırılması için, bu iki grup bankayla ilgili sorunların çözümlenmesi gerektiğini vurguladı. 
     Kamu bankalarının özerkleştirilip, özelleştirilmeye hazırlanması uygulamalarının süratlendireceğini açıklayan Önal, "Sekizi satışa çıkarılan Fon bankalarıyla ilgili çalışmalar da Bankacılık Düzenleme ve Denetleme Kurulu'nca süratle yürüterek, mali sektördeki kırılganlık ortadan kaldırılacak" dedi. 
     Önümüzdeki günlerde bankalarla daha sık bir araya gelineceğini belirten Önal, off - shore mağdurlarıyla ve ellerinde banka hissesi kalanlarla ilgili olarak da şunları söyledi 
     
Off-shorezede tasarısı      "Off - shore hesapları, ya da ellerinde yönetimine el konulan banka hisselerini bulunduranların durumu, mikro sorunlar olduğu için liderler zirvesinde ele alınmadı. Ama belki önümüzdeki dönemde bankalarla yapacağımız toplantılarda gündeme gelebilecek." 
     Off - shore mağdurları için Meclis'te bekleyen bir yasa tasarısı olduğunu hatırlatan Önal, "Belki Onu da yeniden gözden geçirmek gerekecek" dedi. 
     
Önal'a yasa tasarısı yağıyor      Liderler zirvesinde bakanlara 43 maddelik öncelikli düzenlemeler programı sunan Önal'a yasa tasarıları yağmaya başladı. "Yoğun bir mutfak çalışması dönemine girildiğini" belirten Önal, "Tasarılar süratle yasalaştırılacak" dedi. Ekonomide tüm tekellere son verileceğini de vurgulayan Önal, buna elektrik, doğalgaz, telekomünikasyon sektörlerinden başlanacağını kaydetti. Özelleştirmenin bu yıl daha da hızlandırılacağının altını çizen Önal, bu yılın aynı zamanda tasarruf yılı olacağını belirterek, "İhtiyaçlardan değil, israftan tasarruf ederek tek haneli enflasyona varacağız" dedi. 
     


 EKONOMİ 
















</TEXT>
</DOC>
