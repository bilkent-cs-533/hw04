<DOC>
<DOCNO> 849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/06/sanat/asan.html </URL>
<DATE> 2001/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Cici kızlar dürtüyor 
</HEADLINE>
<TEXT>

Fotoğraf sanatçısı Nazif Topçuoğlu, çalışmalarının cici, rahatsız edici ve dürtükleyici olduğunu söylüyor 
     YASEMİN BAY 

     İyi Fotoğraf Nasıl Oluyor, Yani " ve "Fotoğraf Ölmedi Ama Tuhaf Kokuyor" isimli kitaplarıyla da tanıdığımız fotoğraf sanatçısı Nazif Topçuoğlu’nun son sergisi Galeri Nev’de izleyicinin karşısında. Gençlik, yaşlılık, ölüm, hatıralar, kalıcılık, geçicilik, atalet, yüzeysellik, saklama ve saklanma gibi temalara göndermeler yapan, insanları sorgulamaya davet eden fotoğraflarda sanatçı daha önceki çalışmalarında da olduğu gibi sakatatları kullanıyor. Topçuoğlu sergisini, birkaç yıldır yaptığı işlerin son hali, çalışmalarının geldiği son nokta olarak görüyor. Fotoğrafları ise, biraz romantik, biraz kendine ait ve içe dönük olarak nitelendiriyor. Bunun yanı sıra bir yandan çok cici, diğer yandan dürtükleyici ve rahatsız edici fotoğraflar olduklarını da söylüyor. 
     Daha önceki çalışmalarının aksine bu sergisinde sakatatların yanı sıra insan ve köpek figürlerini de kullanıyor. Topçuoğlu, fotoğrafların daha gerçek, hayata ait olmasını istediği için insan figürünü kullandığını belirtiyor. Bir diğer neden ise, insanların görmesini sağlamak, merak ettirmek, sorgulamayı kolaylaştırmak. 
     Zaman ve mekana dair hiçbir ipucunun bulunmadığı fotoğraflar "canlı tablolar" olarak da nitelendirebilir. İnsanların kıyafetleri belli bir yere ve zamana ait değil. Genç kız denildiğinde ilk akla gelen kıyafetler kullanılmış. Dolayısıyla insanlar kişi ve karakter değil tipleme olarak karşımıza çıkıyor. 
     
     Gerçek ve kurgu iç içe... 
     Fotoğraflardaki her şey Topçuoğlu tarafından kurgulamış, çekimlerden önce eskizleri çizilmiş. Halıdan, duvarların rengine, kıyafetlere, yüz ifadesine kadar. Bir yönetmensel tavıyla yaklaştığını söyleyebiliriz. Fotoğraflar bir yandan yapay bir sahne, bir yandan da çok canlı ve gerçekler. 
     4-5 yıllık bir çalışmanın ardından gerçekleşen sergide 11 fotoğraf yer alıyor. Bunlardan üçü sanatçının daha önceki çalışmalarında da yer alan natürmortlar. Fotoğrafların çekim süresi ise, 3 - 4 ay. Alışageldik, basmakalıp değer yargılarımızı sorgulayan ve izleyiciyi düşünmeye zorlayan bu sergiyi 30 Ocak tarihine kadar izleyebilirsiniz. 
     


 SANAT 









</TEXT>
</DOC>
