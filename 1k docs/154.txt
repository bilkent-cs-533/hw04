<DOC>
<DOCNO> 154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/02/guncel/agun.html </URL>
<DATE> 2001/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Lodos mülteciyi VURDU 
</HEADLINE>
<TEXT>

Gürcistan bandıralı Pati adlı kuru yük gemisi Kemer sahili açıklarında kayalara çarparak ikiye bölündü 
     CEM ÇON, CEM ÖZDEL, FARUK KESKİN Antalya DHA 

     Antalya'nın Kemer ilçesine bağlı Kiriş sahilinde, Gürcistan bandıralı Pati isimli kuru yük gemisi, şiddetli lodos nedeniyle karaya oturarak ikiye ayrıldı. Gemide bulunan 83 kişiden 32'si kurtarılırken, altı mülteci öldü. Kazadan önce ambarlara kilitlendikleri belirtilen kayıp 45 kişinin aranması çalışmalarıysa, olumsuz hava koşulları nedeniyle yapılamadı. 
     
73 kaçakla yola çıktı      Geminin acentesi Ray Denizcilik yetkilisinin verdiği bilgiye göre, 399 grostonluk gemi, 27 Aralık'ta İsrail'in Ashdod Limanı'ndan çimento yüklemek üzere Antalya Limanı'na geldi. Ancak bayram tatili ve yağmur nedeniyle gemiye yükleme yapılamadı. Geminin Yunanlı Kaptanı Polizois Galanis, yük alamadığı için Atina'ya gitmek istedi. Antalya’dan gemiye bindikleri tahmin edilen 53'ü Pakistanlı, 15'i Faslı, beşi Bangladeşli toplam 73 kaçağı alan 10 mürettebatlı gemi, geçen cumartesi Antalya Liman Başkanlığı'ndan çıkış izni aldı. 
     
Gemi ikiye ayrıldı      Yılbaşı nedeniyle kontrollerin azalabileceğini düşünen Galanis, önceki gece saat 24.00 sıralarında limandan ayrıldı. Liman Başkanlığı'nın hava şartlarının uygun olmadığını bildirmesine karşın Pire Limanı'na hareket eden gemi, saat 06.00 sıralarında Kiriş World Tatil Köyü'nün açıklarına geldiğinde bir personel, tatil köyünün güvenlik görevlisine fener tutarak yanaşmak istediğini bildirdi. Bu sırada S.O.S veren gemi, kayalıklara çarparak ikiye ayrıldı. Geminin baş tarafı sahilden yaklaşık 50 metre açıkta sulara gömülürken, arka kısmı kayalıklara çarparak kaldı. Tatil köyü personeli, 16'sı Pakistanlı, 10'u Faslı, altısı mürettebat 32 kişiyi kurtarmayı başardı. Dört kişinin cesetleri kıyıya vururken, dün öğleden sonra iki mültecinin cesedi daha bulundu. 
     Üç gündür yemek yemediklerini söyleyen kurtarılan mültecilere Kemer Emniyet Müdürlüğü'nde yemek ikram edildi. Kaptan Galanis, kurtulan 32 kişiyle cesetleri bulunan dört kişi dışında gemide kimsenin olmadığını iddia etti. Ancak ifadeleri alınan mülteciler, toplam 73 kişi olduklarını, çevreden görülmemek için yolcuların büyük çoğunluğunun ambarlara kilitlendiğini belirtti. 
     
Tesadüfen kurtuldu      Batan geminin mürettebatı arasında yer alan, ancak rahatsızlandığı için Antalya'da kalan İsrailli denizci Abraham Bengozil, kazadan tesadüfen kurtuldu. Antalya Limanı'na gelirken gemide mide kanaması geçiren Bengozil, Akdeniz Üniversitesi Tıp Fakültesi Hastanesi'nde tedavi edildi. Önceki gün taburcu edilen Bengozil, sağlık durumu düzelmediği gerekçesiyle bir otele yerleştirildi ve Atina'ya hareket eden gemiye alınmadı. 
     
Kayıplar batan kısımla gömüldü      Sahil Güvenlik Antalya Grup Komutanı kayıp olan 45 kişinin geminin, sahile 50 metre mesafede batan baş kısmında bulunduğunu tahmin ettiklerini, karaya vuran geminin kıç kısmındaki aramada kimseye rastlamadıklarını söyledi. 
     


 GÜNCEL 














</TEXT>
</DOC>
