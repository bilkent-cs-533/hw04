<DOC>
<DOCNO> 140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/02/ekonomi/aeko.html </URL>
<DATE> 2001/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Esnafa verilecek kredi Demirel grubuna gitmiş 
</HEADLINE>
<TEXT>

Demirellerin dört şirketine Halk Bankası’ndan 1997 yılında 96 milyon dolar, 12.5 milyon mark ve 38.5 milyar lira kredi verildiği ortaya çıktı 
     TARIK YILMAZ 

     Esnafın bankası Halkbank'ın özellikle Demirel grubu şirketlerine açtığı krediler Halkbank Genel Müdürü Yenal Ansen'in başını TBMM KİT Komisyonu'nda ağrıtacağa benziyor. Komisyonun geçen yıl ibra etmemesi nedeniyle 2001 yılına sarkan Yüksek Denetleme Kurulu YDK 1997 raporu 5 Ocak'ta görüşülmeye başlıyor. 
     Hazırlanan 316 sayfalık YDK raporunda, aralarında Türkiye'nin en tanınan firmaları da yer alan 20'yi aşkın şirkete verilen kredinin Hazine Müsteşarlığı'nın bağlı olduğu bakanlık tarafından soruşturulması isteniyor. 
     
     İsim verilmiyor 
     Trilyonlarca liralık batık krediyle ilgili bilginin yer aldığı YDK raporunda, Levent Şubesi'nin 52, 71, 94 ve 95 no'lu müşterilerinin kullandığı krediler dikkat çekiyor. 
     İsim verilmemesine karşın Demirel Grubu'nun sahibi olduğu Dempa Pazarlama, Dempanel, Era Finansal Kiralama ve Universal Yatırım Holding olduğu öğrenilen bu şirketlere, 1997 yılı sonu itibarıyla 96 milyon dolar, 12.5 milyon mark ve 38.6 milyar lira kredi kullandırıldığı belirtiliyor. 
     1997 yılı sonunda toplam riskin 21.5 trilyon lira olduğu kaydedilen raporda, riskin 30 Haziran 1998'de 26.6 trilyon liraya, 30 Eylül 1999'da ise 27.3 trilyon liraya tırmandığı ifade ediliyor. Yapılan hesaplamaya göre, döviz bazında açıklanan tutarların bugünkü TL karşılığı 70 trilyon liraya denk geliyor. 
     
     Bilgi almadan kredi 
     Söz konusu şirketlerin hiçbirinde üç yıldır istihbarat raporu düzenlenmediği ancak bankanın kredi vermeye devam ettiği belirtiliyor. Raporda, kredilerden sorumlu genel müdür yardımcısının "olur"u ile de kredi açıldığı belirtiliyor. 
     Raporda, dört firmanın, 27 Temmuz 1998'de dolan 11.5 milyon dolarlık iki ayrı teminat mektubu ile, 13 Ağustos 1998 vadeli 8 milyon 250 bin mark ve 21 Ağustos 1998 vadeli 5 milyon 529 bin dolarlık ithalat kredilerinin vadelerinde kapatılmadığı için bankanın ödemek zorunda kaldığı da verilen bilgiler arasında. 
     Şirketlere verilen trilyonlarca liranın yeni bir ödeme planına bağlanmasına karşın kredilerin geri dönmediği kaydedilen raporda, işlemlerin ilgili Bakanlık Hazine Müsteşarlığı tarafından soruşturulması isteniyor. 
     
     Banka 1998 yılında taktik değiştirdi 
     YDK raporunda yönetimin nakit krediyi gayrinakdi krediye dönüştürerek uzatma uygulamasını 1998 yılı içinde terkettiği ve yeni uygulamaya geçtiği belirtiliyor. 
     Bankanın yeni uygulamasına göre, krediyi vadesinde ödemeyen firmanın yan şirketine kredi verilerek borcun tasfiyesi yoluna gidiliyor. Ancak YDK, bu uygulamanın da sağlıklı sonuç vermediğini, eski borçlu yanında yeni borçlu da borcunu ödemediği için alacak tutarının ikiye katlandığını bildiriyor. "Ekspertiz değerlerinin çok üzerinde ipotek alınması ipoteklerin bir teminat niteliğinden çok şekil şartının yerine getirilmesi niteliğindedir" denilen raporda, bu durumun firmanın takibe aktarılması aşamasında farkedildiği ifade ediliyor. Raporda, kredi verilmesinin üzerinden 3 - 5 yıl geçmesine karşın ipotek alınan gayrimenkullerin değerinin icra kanalıyla yaptıkları ekspertizlerde 3 - 5 yıl önceki değerine ulaşamadığı belirtiliyor. 
     YDK raporunda ayrıca, 4 Şubat 1996'da yönetim kurulunun "istisnai kararlar alınması" şeklinde bir karar çıkardığı belirtilerek, bu kararın 1996’da olduğu gibi 1997 raporunda da kaldırılması temenni ediliyor. YDK kararla ilgili olarak "Yönetim kurulu bu karardan sonra firmaların bilanço, gelir tablosu ve diğer mali tablolara göre hazırlanan rasyolara bakılmaksızın 'subjektif' değerlendirmelerle her firmaya kredi verilebilecektir ve verilmiştir" değerlendirmesi yapıyor. 
     


 EKONOMİ 




















</TEXT>
</DOC>
