<DOC>
<DOCNO> 178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/02/spor/aspo.html </URL>
<DATE> 2001/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılın Sporcusu Halil Mutlu, Türk ulusuna çağrıda bulundu 
</HEADLINE>
<TEXT>
BİZE SAHİP ÇIKIN’ 
Milliyet’in anketinde üst üste ikinci kez zirveye çıkan küçük dev, "En az üç olimpiyat şampiyonluğu kazanacağım" dedi 
     CEMAL ERSEN 

     Bir yıl sonra yeniden 
     ARADAN tam bir yıl geçti. Milliyet’in geleneksel yılın sporcusu anketinin 46. yılında birincilik kürsüsüne çıkan Halil Mutlu, heyecanını "Spor yaşamımın en anlamlı, en onurlu ödüllerinden biri bu" ifadeleriyle dile getirmişti. Halterin "küçük devi", bugün aynı sevinci ikinci kez yaşamanın mutluluğu içinde. Dev anketin 47. yılında da zirveye oturan Mutlu, geçen yıl verdiği söze bir adım daha yaklaşmanın keyfini yaşıyor şimdi. 
     
     Yeni yüzyılda da umutlu 
     "SPOR hayatımın en verimli dönemini yeni yüzyılda yaşayacağım. En az üç olimpiyat şampiyonluğu kazanacağım" diyen Halil, Sidney’de ikinci kez olimpiyat altını takarken, Milliyet’in anketinde de bu başarısının karşılığını "Yılın Sporcusu" unvanı ile aldı. Sidney’de kazandığı altın madalyanın yanı sıra kırdığı altı yeni rekorla da tarihe geçen Halil Mutlu, genç yaşında büyük hedefleri birbir gerçekleştirmenin haklı gururunu taşıyor. 
     
     En büyük hedef Atina 
     "BENİMLE birlikte bu yarışta yer alan diğer şampiyon sporcu arkadaşlarım da en az benim kadar bu ödülü hak ettiler. Çünkü biz orada Türk ulusunun sevinci, gururu olduk. Milliyet okurlarına teşekkür ediyor, bu başarımı olimpiyat şampiyonu arkadaşlarımla paylaşıyorum" diye konuşan şampiyon, spor hayatını en az altı yıl daha sürdürmeyi planlıyor. Halil, en büyük hedefini de Atina Olimpiyatları’nda zirve olarak açıklıyor. 
     
     "Çalıştım, başardım" 
     HALTERİN yeni herkülü, bugün ulaştığı noktaya nasıl geldiğinin de bilincinde. Türk ulusuna ise şu mesajı gönderiyor "Ben çalıştım, başarılı oldum. Bu başarımın karşılığını Türk ulusu fazlasıyla bana ödedi. Milliyet aracılığı ile onlara bir kez daha seslenmek istiyorum. Başarılı sporculara sahip çıkın. Onlara destek olun. Bu ülke gençliği yeni yüzyılda size çok daha büyük sevinçleri yaşatacaktır." 
     
     Madalyalara ambargo 
     HALİL Mutlu 1974 yılında Bulgaristan’da doğdu. 1989 göçünde Türkiye’ye geldi. 1994’te İstanbul’daki Dünya şampiyonasında birincilik kürsüsüne çıktı. 1995 ve 1996’da Avrupa şampiyonluklarına ambargo koydu. 1996’da ilk olimpiyat altınını da Atlanta’da kazandı. 1997’de Avrupa şampiyonu, 1998’de Dünya Şampiyonu oldu. 1999 Dünya şampiyonasında formunun zirvesine çıktı. 5 Dünya, 9 Avrupa rekoru kırarak büyük başarı elde etti. 2000 Avrupa şampiyonasında bir Dünya rekoru kırarak altın madalyanın sahibi olan Mutlu, 2000 Sidney olimpiyatında ikinci kez birincilik kürsüsüne çıktı, üç Dünya, üç olimpiyat rekoru kırdı. Mutlu iki kez Akdeniz Oyunları birincisi oldu. Toplam 23 Dünya rekoru kırdı. 
     
     


 SPOR 
























</TEXT>
</DOC>
