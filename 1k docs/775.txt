<DOC>
<DOCNO> 775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/son/sonspo06.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Floransa Torino’ya akıyor 
</HEADLINE>
<TEXT>

     Fiorentinalı taraftarlar takımlarının cumartesi akşamı Juventus’la yapacağı maç için Torino’ya akın ederken, yaklaşık 3 bin 500 Fiorentinalı’nın gideceği bildirildi. 
     Fiorentina Taraftarlar Derneği’nden, maç için 80 otobüs ve özel tren kaldırılacağı bildirilirken, taraftarlar, "Bu kez Terim’le yeneceğiz" diyor. 
     Juventus ile Fiorentina taraftarları arasındaki ezeli rekabetten çekinen İtalyan polisi ise güvenlik önlemlerini atırdı. Taraftarlar arasında olası bir çatışmaya karşı Delle Alpi Stadı çevresinde 600 polisin görev yapacağı açıklandı. 
     Mormenekşeli takımın taraftarlarına 2700 kişilik yer ayrıldığı ve bu biletlerin satıldığı, Torino’ya gelecek diğer taraftarların dışarıda kalmaması için Juventus’tan daha fazla bilet istendiği belirtildi. 
     Öte yandan, İtalya liginde pazar günü Milan ile İnter arasında oynanacak Milano derbisinde İnter’in teknik direktörü Marco Tardelli’nin ileride Recoba ile Hakan Şükür arasında tercih yapmakta zorlandığı basında yer aldı. Tardelli’nin tercihini pres yapan ve koşturan Hakan’dan yana kullanmasının beklendiği öne sürüldü. 
     İnter’in yıldız futbolcusu Christian Vieri ise Milan karşısında mutlak galip gelmeleri gerektiğini, derbinin kendileri için bir dönüm noktası olduğunu ifade ederek, takıma sürekli futbolcu alınmasından rahatsız olduğunu kaydetti. Vieri, "Eğer, gerçek bir takım yapmak istiyorsak, her hafta oyuncun değiştiremeyiz. Artık yeter" dedi. 
     Basında yer alan haberlerde ise İnter’in Pacheco’dan sonra bir başka Uruguaylı Alvaro Meneses’i aldığı, Nacional Montevideo’daki 19 yaşındaki defans oyuncusunun Haziran ayında Milano’ya geleceği öne sürüldü. 
     




</TEXT>
</DOC>
