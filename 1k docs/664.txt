<DOC>
<DOCNO> 664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/magazin/mag08.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul geceleri 
</HEADLINE>
<TEXT>

     Benden Duymuş Olmayın AYHAN KİMSESİZCAN 

     Eski dostlar düşman olmaz 
     Fenerbahçe’nin eski başkanlarından Metin Aşık ile Yazıcı Otelleri’nin patronu Hayri Yazıcı’nın geçtiğimiz yıl araları açılmış, uzun süre konuşmamışlardı. Geçtiğimiz ay Hayri Yazıcı’nın kızı Bahar’ın Ozan Şer ile Paris’teki düğünlerinde barışan eski dostları şimdi de kimse ayıramıyor. Metin Aşık eşi Hülya Hanım ile Hayri-Lale Yazıcı’nın konuğu olarak Yazıcı Oteli’nin kral dairesinde kaldı. 
     
     Annesinin yolunda 
     Yardımseverliği ile tanınan Semiha Şakir’in sosyetik kızı Gade Şakir Fransa’da yaşıyor. Şakir önümüzdeki haftalarda Semiha Şakir Vakfı’nın düzenlediği bir yardım kampanyası için İstanbul’a gelecek. Güneydoğu Anadolu Bölgesi’ne ve deprem bölgesine yaptığı yardımlar nedeniyle belediyeler ve valiliklerden plaketler alacak olan Şakir, annesinin yolunda ilerliyor. 
     
     Tecrübe konuşuyor 
     Leyla Atalık ve Zerrin Bilimer’e önceki akşam bir davette rastladım. Leyla Hanım estetik konusunda neredeyse uzman sayılır. Hangi doktor neyi, nasıl yapar bir çırpıda anlatıverir. Kulak misafiri oldum. Zerrin Hanım da küçük bir gerdirme operasyonu yaptıracakmış. Leyla Hanım pürüzsüz yüzünü göstererek hemen kendi doktorunu tavsiye etti. Zerrin Hanım’ı yakında bir genç kız gibi görürseniz hiç şaşırmayın. 
     
     Uludağ’da tatil 
     Fenerbahçe’nin hocası Mustafa Denizli’nin eşi Çiğdem Kayalı kocasının yoğun temposundan dolayı tatillerini çocuklarıyla birlikte geçiriyor. Yeni yılı Uludağ’da karşılayan Kayalı, kızı Lal ile birlikte Uludağ’daydı. Eniştesi Celal Çapa’nın ortağı olduğu Büyük Otel’de kalan Kayalı, kızı Lal ile bol bol kayak yaptı. Bir tatili daha Denizli ve Kayalı ayrı olarak geçirdi. 
     
     Fransız arkadaş 
     İstanbul sosyetesinin ünlü simalarından Ender Mermerci’yi artık Avrupa sosyetesi de tanıyor. Fransız aktör Michael Nouri ile önceki yaz kısa süreli bir aşk yaşayan Ender Mermerci’ye geçtiğimiz akşam Nişantaşı’ndaki Fashion Figaro’da rastladım. Yanında yine Fransız bir arkadaşı vardı. Adı da Michel Borache. Ender Hanım arkadaşına İstanbul gecelerini gezdiriyormuş. "Sakın sevgilim diye yazmayın. Fransa’dan tanışıyoruz. O beni Paris’te gezdirdi ben de onu İstanbul’da gezdiriyorum." 
     
     Keyifler yerinde 
     Alkoçlar Oteli’nin sahibi Ender-Gülşah Alkoç çifti Uludağ’ın örnek çiftlerinden. Kızları Neslişah ile birlikte yeni yılı kendi otellerinde karşılayan Alkoç Ailesi’nin keyfine diyecek yok. Bir yanına eşi Gülşah’ı bir yanına da kızı Neslişah’ı alan Ender Alkoç’un Uludağ sezonunun da iyi başlaması nedeniyle objektiflere poz verirken keyfi yüzünden okunuyor. 
     


 MAGAZİN 












</TEXT>
</DOC>
