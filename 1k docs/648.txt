<DOC>
<DOCNO> 648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/guncel/gun01.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
JEL DİNAMİTLE uçurmuş 
</HEADLINE>
<TEXT>

Şişli Emniyeti’ne elini kolunu sallayarak giren DHKP - C’li Gültekin Koç, piyasada kolayca bulunan "jel dinamit" kullanmış 
     ANKARA Milliyet 

     Canlı bombanın x-ray’den rahatlıkla geçirdiği patlayıcının türü dün tespit edildi. 
     Olay yerindeki patlayıcı parçaları üzerinde araştırma yapan bomba uzmanları, DHKP-C’li Gültekin Koç’un jel dinamit denilen bir bir dinamit türü kullandığını ortaya çıkardı. İstanbul Bölge Kriminal Laboratuvarı'ndaki incelemeler için Ankara'dan özel ekip geldi. 
     
Su, hava vız geliyor      Yapılan incelemelerin ardından patlayıcının ticari malzeme olarak piyasada kolaylıkla bulunan jel dinamit olduğu açıklandı. Uzmanlar, bu patlayıcı türünün suya ve havaya daha dayanıklı olduğunu belirterek, bileşimindeki TNT'nin etkisinin de daha güçlü olduğunu söyledi. 
     
Almanya vize vermedi      DHKP - C’li Gültekin Koç hakkında yapılan araştırmalar sonunda, ilginç veriler elde edildi. Koç, 1996’da pasaport alıp Almanya’ya gitmek için vize başvurusunda bulunmuş. Ancak Almanya Konsolosluğu talebi reddedince o da İsviçre’ye gitmiş. 
     
Canlı bomba aftan da yararlandı      Şişli Emniyet Müdürlüğü'ne intihar saldırısı yapan DHKP - C üyesi Gültekin Koç'un ailesinin Erzincan'a bağlı Dolucu köyünü, PKK terörü korkusuyla terkettiği saptandı. DGM'de "yasadışı örgüt üyelerine yardım ve yataklık"tan üç yıl dokuz ay hapse çarptırılan Koç'un, Şartla Salıverme Yasası'yla bu cezasından kurtulduğu ortaya çıktı. Bu arada öğretmenlerinin sessiz, çalışkan ve saygılı olduğunu belirttikleri Koç'un cenazesi dün Atışalanı Mezarlığı'nda toprağa verildi. 
     
Polisimiz ihmalci’      Ecevit, "Vatandaşı korumak için büyük çaba harcayan polisimiz, kendini korumakta ihmalci davranıyor" dedi 
ANKARA Milliyet 
     Başbakan Bülent Ecevit, dün basın mensuplarının sorularına verdiği cevaplarla herkesi şaşırttı. Ecevit önce, bir soru üzerine henüz İçişleri Bakanı Tantan ile görüşmediğini ifade etti. Oysaki saldırının üzerinden 20 saat geçmişti. Ecevit, daha sonra da Bakanlar Kurulu'nun gündemini bilmediğini söyledi. Ecevit, saldırıyla ilgili olarak da daha sonra şöyle konuştu "Polisimiz, vatandaşı korumak için büyük çaba sarfeder, ama anlaşılan kendisini korumakta ihmalci davranıyor." 
     
Hedefteki müdür Sarıyer'e atandı 
     İSTANBUL Milliyet 

     Canlı bombanın gerçekleştirdiği kanlı eylemin asıl hedefi olarak gösterilen Şişli İlçe Emniyet Müdürü Selçuk Tanrıverdi, Sarıyer İlçe Emniyet Müdürlüğü'ne atandı. İstanbul Emniyet Müdürlüğü'nden dün yapılan açıklamada, Tanrıverdi'nin yanı sıra, Ümraniye, Bayrampaşa, Sarıyer ve Beşiktaş İlçe Emniyet müdürlerinin de yerlerinin değiştirildiği bildirildi. 
     
Tek tek arıyorlar      İş işten geçti önlemler arttı 
ÖMER ERBİL İstanbul 
     Önceki gün yaşanan intihar saldırısından sonra geç de olsa binanın girişi kontrol altına alındı. Kapıdan giren herkese kimlik kontrolü yapıldı. Kapı dedektöründen geçen vatandaşların üstleri de arandı. Canlı bombanın garajdan giriş yapması ihtimali güçlenirken, ana kapıdan geçen bazı kişilerin cep telefonunun x - ray cihazını öttürmediği görüldü. Binanın arkasındaki otoparka nöbetçiler yerleştirildi. Dışarıdan binaya yemek getiren garsonlardan bile kimlik istendi. 
     
Yaralı anlatıyor      'Polise ambulans diye yalvardım' 
LUBE AYAR İstanbul 
     Şişli İlçe Emniyet Müdürlüğü'nde bombalı intihar saldırısında burun kemiği parçalanan, yüzü yanan Sebahat Kısakol, olay anını şöyle anlattı "Çerçevenin üzerime düşeceğini farkettim. Kaçmaya çalıştım ama başaramadım. Bilincim yerindeydi. Kanlar içinde ayağa kalktım. Bir polisin yakasına yapıştım. Beni hastaneye götürmesi için yalvardım. Sonunda beni bir taksiye bindirdi." 
     
Havalimanında terör alarmıSİNAN TOROS İstanbul 
     Olası terör saldırılarına yönelik tüm birimlere yapılan uyarılar üzerine Atatürk Havalimanı'ndaki güvenlik önlemleri de genişletildi. Dış Hatlar Terminali'nden sorumlu özel güvenlik görevlileri, girişteki x - ray cihazlarındaki arama işlemlerine titizlikle devam ediyor. 
     
     Polis köpekler işbaşında 
     Güvenlik görevlilerinin bu çalışmaları sürerken, bomba konusunda eğitilmiş köpekler de eğiticileriyle birlikte boş durmuyor. "Burby" adlı köpek, terminal girişine konulan bagajları koklayarak inceliyor. Eğitim amaçlı çalışmada da Burby, tehlikeli olabilecek bagajları hemen tespit ederek görevlileri uyarıyor. 
     
Asker cenazedeydi      Şişli Emniyet Müdürlüğü’nde şehit düşen Naci Canan Tuncer’in cenazesine üniformayla katılan 100’den fazla subay "Polisin yanındayız" mesajı verdi 
ÖMER ERDEM İstanbul 
     Şişli İlçe Emniyet Müdürlüğü’ne düzenlenen bombalı intihar saldırısında şehit olan polis memuru Naci Canan Tuncer, İl Jandarma Komutanlığı’na bağlı 100’den fazla subayın da üniformalarıyla katıldığı cenaze töreniyle toprağa verildi. Askeri katılımın bu kadar çok olması "teröre karşı askerin polise desteği" olarak yorumlandı. 
     
     Arkadaşları taşıdı 
     Tuncer için ilk tören İstanbul Emniyet Müdürlüğü önünde düzenlendi. Cenaze, tören mangasının omuzlarında bahçedeki katafalka konulurken, eşi ve yakınları gözyaşlarını tutamadı. Törene Kazım Abanoz, Turan Genç ve canlı bombanın asıl hedefi olan Selçuk Tanrıverdi de katıldı. Görünmemeye gayret eden Tanrıverdi, basının görüntü almasından rahatsız olunca sık sık yer değiştirdi. 
     
     Yüzünü göstermediler 
     Namazın ardından meslektaşlarınca eller üstünde taşınan Tuncer’in cenazesi, Edirnekapı Şehitliği’ne götürüldü. Burada Tuncer’in tabutu toprağa verilmeden önce açıldığında, eşi son kez yüzünü görmek istedi. Ancak polisin yüzü parçalandığı için buna izin verilmedi. Halise Tuncer de bunun üzerine eşinin yüzü kapalı cenazesine sarılarak öptü. 
     


 GÜNCEL 




















</TEXT>
</DOC>
