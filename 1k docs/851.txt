<DOC>
<DOCNO> 851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/06/siyaset/asiy.html </URL>
<DATE> 2001/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yenilikçiler cezaya 
</HEADLINE>
<TEXT>

FP yönetimi Çiçek ve Gül hakkında işlem yapacak 
     ABDULLAH KARAKUŞ Ankara 

     FP'deki gelenekçi yönetim, eleştiri dozunu iyice artıran yenilikçileri disiplin kuruluna sevk etme kararı aldı. Genel Başkan Recai Kutan'ı, "Amazon ormanı yerlilerine" benzeten Ankara Milletvekili Cemil Çiçek'in Disiplin Kurulu'na sevk edileceği, Abdullah Gül'e de, CHP Genel Başkanı Deniz Baykal'la "genel başkan edasıyla" görüşmesinin sorulacağı öğrenildi. 
     Necmettin Erbakan'ın partideki en yakın kurmayı Oğuzhan Asiltürk de "Cemil Bey'in sözleri hakaret içeriyor. Gerekli işlem yapılacak. Resmi yazıyla uyarılacak" dedi. Bazı yöneticilerin, "İyice azıttılar. Bazılarını ihraç edelim, sesleri kesilir" önerisine Kutan'dan net bir yanıt gelmezken, bazı il başkanlarının görevden alınacağı ve yenilikçi milletvekilleri hakkında disiplin işlemi başlatılacağı belirtildi. 
     FP Genel Başkan Yardımcısı Mehmet Bekaroğlu, Çiçek'in sözlerinin yararlı bir eleştiri olmadığını dile getirerek, "Gazetede yer almak için yapılmış bir şey. Ama artık disiplin işlemleri işletilecek. Disipline sevk edilecek hem milletvekili hem de il başkanı var" dedi. 
     Asiltürk ise yenilikçilerin FP'de iki başlılık oluşturduğunu belirterek Milliyet'e şu açıklamaları yaptı 
     "Şimdiye kadar çok iyi niyetli davrandık. Onları kırmadan, hatadan vazgeçirmek için uğraştım. Ama Patalya toplantısı gösteriyor ki, bunlar hatadan vazgeçmek şöyle dursun, artırarak partiyi daha da zarara uğratacak işlere teşebbüs ediyorlar. Onun için artık resmi uyarılar yapacağız. Dozu artıran arkadaşlarımız ölçüyü de kaçırıyorlar. İş hakarete varıyor. Mesela grup toplantısında Cemil arkadaşımız ağır sözler söyledi. Tutup da, genel başkanı 'Amazon yerlileri'ne benzetirseniz, bu tenkit olmaz. Gerekli ikazlar yapılacak. " 
     
Yeni parti yemeğiABDULLAH KARAKUŞ Ankara 
     FP'de yenilikçi kanadın toplantısında, yeni parti için kapatma davasının beklenmesi düşüncesi öne çıktı. Yenilikçi lider adayı Abdullah Gül, "Mücadele parti içinde sürecek" dedi. 
     Kapatma davası öncesinde FP'den ayrılmayı düşünmediklerini belirten Gül şunları söyledi "Biz FP'de kalıp doğru bildiklerimizi halkımız için söyleyeceğiz. FP'nin daha iyi muhalefet yapması için çalışmalar yapacağız. Recai Bey iyi niyetli ama etki altında. Böyle gitmez. Etkili muhalefet lazım. Yanlışları söylemeye devam edeceğiz." 
     Erdoğan da liderlik sultasını sert bir dille eleştirerek şu görüşleri dile getirdi 
     "Ağabeylerimiz sürekli yanlış yapıyor. Şimdiye kadar, 'kol kırılır yen içinde kalır' diyorduk. Bundan sonra demeyecek, tedavi edeceğiz. Partimiz FP'dir. Zamanı gelince gereken şeyler yapılır." 
     Grup Başkanvekili Bülent Arınç, FP'nin kapatılması durumunda gelenekçilerle yollarının ayrılacağını belirtti. 
     Toplantıda, yenilikçilerden ayrı hareket ederek liderlik kulisi yapan Ankara Büyükşehir Belediye Başkanı Melih Gökçek'in uyarıldığı öğrenildi. Aksaray Milletvekili Ramazan Toprak ise FP'den bir an önce kopulmasını istedi. 
     
ANALİZ      Yeni Özalcılar 
     FP'de yenilikçilerin ayrılması her geçen gün kaçınılmaz bir hal alıyor. Bir grup, kapatılma davasının sonucunu bekleme yanlısıyken, "ne yapacaksak bir an önce yapalım" diyen ikinci grubun sesi artık daha gür çıkıyor. Hemen ayrılma yanlıları bu tavrın "daha şahsiyetli" olacağı iddiasında. Onlara göre FP'nin kapatılmasından sonra ayrı bir parti kurmak "pek ahlaklı olmaz." 
     Yenilikçiler stratejilerini, Anayasa Mahkemesi'nin FP'yi kapatacağı tahmini üzerine oturturken gelenekçiler tam tersini düşünüyor. Zaten FP Genel Merkezi, yenilikçilerin son çıkışını "Partinin kapanmama ihtimali ağır bastığı için taarruza geçtiler. Böylelikle partinin kapatılmasına çanak tutuyorlar" sözleriyle değerlendiriyor. 
     Önde gelen bir gelenekçi "Onların İttihat ve Terakki taktiklerini, Deniz Baykal'dan aldıkları akılları boşa çıkaracağız. Kendilerini partiden atmamızı isteyecekler, ama atmayacağız" diyor. 
     Buna karşılık bir yenilikçi de "Nasıl olsa bizi tasfiye edecekler. Şansımızı denememiz, kendi yolumuzu çizmemiz lazım. Kaldı ki tek başına Tayyip Erdoğan'ın varlığı bile bu hareketin tutması için yeterlidir" görüşünü dile getiriyor. Abdullah Gül'e daha yakın olan söz konusu yenilikçi, "Taban acele etmemizi istiyor. Tayyip Bey de çok hevesli, ama Abdullah Bey tutuyor. O tutmasa çok kısa sürede çok ciddi kopuş olacak" diye konuşuyor. 
     
Erbakan'a karşı Özal      Peki Necmettin Erbakan, Recep Tayyip Erdoğan'ı yanıtlayacak mı Bir FP yöneticisi bu soruyu kısa ve net bir şekilde yanıtlıyor "Hoca çoluk çocuğu muhatap almaz." 
     Ama Milli Görüş hareketinde Erbakan'ın otoritesi büyük ölçüde, en azından yenilikçiler nezdinde, kırılmış durumda. Nitekim önceki akşamki yemekte, milletvekili olmayan bir yenilikçinin, kendilerini "Yeni Özalcılar" olarak tanımlaması büyük ölçüde isabetli bulunuyor. Dolayısıyla FP'den bir başka partinin çıkmasının ötesinde, Milli Görüş hareketinden yeni bir siyasi hareketin doğmakta olduğu görülüyor. 
     
Zavallı Abdullah’      Gül'ün Baykal'la görüşmesine FP Genel Başkan yardımcıları da şu sözlerle tepki gösterdi 
     Mehmet Bekaroğlu Abdullah'ın Baykal'a gidişi çok komik. Zavallı Abdullah, böyle talihsiz şeyler yapıyor. Baykal 'Ben hizipte çok tecrübeliyim, size söyleyeceğim şeyler var' dedi. Abdullah için güzel manzara değildi. Baykal'dan ders alıyor izlenimi verdi. 
     Bahri Zengin Genel Başkan, Gül'le görüşecek. Abdullah'ın gitmesi yanlıştır, tasvip edilemez. Bunu Baykal'ın yanlışı ve zaafı olarak görüyorum. Çünkü bir genel başkan, genel başkanla muhatap olur. Bir partinin genel başkanı, diğer partideki çekişmelerde, çatışmalarda taraf olmaz. 
     
Kutan çok sıkıntılı      FP Genel Başkanı Recai Kutan ise yenilikçi kanadın "gövde gösterisi şeklinde yemek" düzenlemesini tasvip etmediğini söyledi. 
     Kutan, TBMM'deki mescidde kıldığı Cuma namazı sonrasında, gazetecilerin parti içinde yaşanan gelişmelere ilişkin ısrarlı sorularını sıkıntılı bir ifade ve kısa yanıtlarla geçiştirdi. Parti içi gelişmeleri basın önünde konuşmayacağını söyleyen Kutan, yemeği onaylamadığını dile getirirken, diğer soruları yanıtsız bıraktı. 
     


 SİYASET 












</TEXT>
</DOC>
