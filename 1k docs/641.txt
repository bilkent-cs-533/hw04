<DOC>
<DOCNO> 641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/ekonomi/eko04.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell ABD'de mahkemeye verildi 
</HEADLINE>
<TEXT>

New York Borsası'nda işlem gören Turkcell hakkında, halka arz öncesinde yatırımcıları yanılttığı gerekçesiyle ABD'de tazminat davası açıldı 
     EKONOMİ SERVİSİ 

     ABD sermaye piyasalarında halka açılan ilk Türk şirketi olan Turkcell hakkında 'yatırımcıları aldatıcı açıklama yaptığı' gerekçesiyle New York da tazminat davası açıldı. 
     Mahkemeye başvuruyu yatırımcı davaları konusunda faaliyet gösteren Berger Montague Hukuk Bürosu yaptı. Dava dilekçesinde, Turkcell'in ABD Sermaye Piyasası Kurulu olan SEC'e yaptığı halka arz başvurusunda yanlış bilgi verdiği iddia edildi. 
     Dilekçede, halka arz için yapılan başvuruda 1999 yılında Turkcell hizmetlerini kullanmayı bırakan abone oranı binde 1 ve 2000 yılının ilk çeyreğinde aynı oranın binde 3 olarak belirtilirken, en az 200 bin abonenin kaydını sildirdiği bilgilerinin ise gizlendiği ifade edildi. 
     Yatırımcı haklarını koruma konusundaki ünüyle tanınan Berger Montague Hukuk Bürosu, Avrupalı cep telefonu operatörlerine göre çok daha düşük olan bu oranların, ABD'li yatırımcıların hisse almasında rol oynadığını belirtti. 
     
Aracılar da mahkemelik      Hukuk bürosu, gerçek rakamlar belirtilmediği için yatırımcıların aldatıldığını iddia ederek, Turkcell üst yönetimi ve halka arza aracılık eden şirketleri de dava kapsamına alarak tazminat talebinde bulundu. 
     
Toplu dava olacak      Davacı Berger Montague Turkcell hakkında açılan davayı, mağdur olan diğer yatırımcıların da haklarını aramaları için genişletilmiş toplu dava class action suit şeklinde açtı. 
     Hukuk bürosu, Turkcell hisselerine yatırım yapanlara çağrıda bulunarak, 10 Temmuz ve 21 Eylül 2000 tarihleri arasında Turkcell hissesi alan yatırımcıların davaya dahil olabileceğini ilan etti. 
     Davaya katılacak olanlara 2 Şubat'a kadar süre veren Berger Montague, kazanılacak tazminatın eşit bölüştürüleceğini açıkladı. 
     ABD'nin yatırımcılarla ilgili davalara bakan ilk hukuk bürolarından olan Berger Montague, 25 yıllık faaliyet süresi boyunca zarar eden yatırımcılar için yaklaşık 2 milyar dolarlık tazminat aldı. 
     


 EKONOMİ 
















</TEXT>
</DOC>
