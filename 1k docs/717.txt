<DOC>
<DOCNO> 717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/yasam/yas9a.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Barajların yarısı dolu 
</HEADLINE>
<TEXT>

İstanbul’a hiç yağmur yağmasa da bir yıl yetecek miktarda suyumuz var 
     Türkiye genelinde kurak geçen bir yıla rağmen İstanbul’da su sıkıntısı bulunmuyor. Kente içme suyu sağlayan 10 barajın ortalama doluluk oranı yüzde 53.82, mevcut su hacmi ise 464 milyon 911 bin metreküp düzeyinde. 
     İstanbul Su ve Kanalizasyon İdaresi İSKİ Genel Müdür Yardımcısı Remzi Erşen, günlük su tüketiminin 1 milyon 800 bin metreküp olduğunu, ancak bu miktarın mevsime, hava şartlarına ve insan hareketlerine bağlı olarak değiştiğini söyledi. Barajlardaki ortalama doluluk oranının yüzde 53.82 olduğunu belirten Erşen, "İstanbul’a hiç yağmur yağmasa dahi bir yıl yetecek su rezervi var. Ancak yağmur yağmasa bile alınacak ek tedbirlerle bu süre 1.5 -2 yıla çıkarılabilir" diye konuştu. 
     Kente su sağlayan barajlarda en yüksek doluluk oranının yüzde 91.21’le 1998 yılında gerçekleştiğini, su hacminin en yüksek olduğu dönemin de 660 milyon metreküple Istrancalar, Sazlıdere, Kazandere ve Pabuçdere’nin devreye alındığı 1999 yılı olduğunu dile getiren Erşen, su sıkıntısının ise en yoğun olarak 1995’te yaşandığını ve bu tarihte barajların doluluk oranının yüzde 23.61, su hacminin de 168 milyon metreküp düzeyinde bulunduğunu kaydetti. 
     
Kesinti nedeni elektrik      Barajlardaki suyu dengeli kullanmak için "Optimum İşletme Programı" yaptırdıklarını ifade eden Erşen, programı şöyle anlattı 
     "Bir barajda su azalınca diğer barajlardan buraya su aktarıyor veya bu barajdan daha az su dağıtımı yapılıyor. Aşırı su geldiği zaman da bunu, denize akmasını önlemek için boş olan barajlara aktarıyoruz." 
     İstanbul’da su sıkıntısı nedeniyle su kesintisi yapılmadığını, kesintilerin büyük çaplı bir arıza veya elektrik kesintisinden kaynaklandığını da belirten Erşen, "Bir saniye dahi elektrik kesilse, sistemin tekrar devreye sokulması dört saatimizi alıyor. Dolayısıyla bu süre içinde su kesintisi oluyor" dedi. 
     


 YAŞAM 
































</TEXT>
</DOC>
