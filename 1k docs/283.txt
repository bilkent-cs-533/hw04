<DOC>
<DOCNO> 283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/ekonomi/eko02.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet alarmda 
</HEADLINE>
<TEXT>

Liderler IMF'ye söz verilen yasalar ile kamu ve Fon bankalarını görüşmek üzere toplanıyor. Zirvede kamu bankalarının açıkları için formül aranacak 
     ZÜLFİKAR DOĞAN Ankara 

     Bugün yapılacak liderler zirvesinin gündemi ekonomik konulardan oluşuyor. Kamu bankalarının yeniden yapılandırma kurullarının üyelerinin belirlenmesi ve bankaların Hazine patronajına bırakılması gündeme gelecek. 
     Halk Bankası'nı Recep Önal'a devreden Başbakan Yardımcısı Hüsamettin Özkan'ın yanı sıra, MHP'li Devlet Bakanı Faruk Bal'ın da Emlakbank'ı Hazine'ye, dolayısıyla Önal'a bırakması istenecek. 
     
Temizel de zirvede      Hazine Müsteşarı Selçuk Demiralp ve Merkez Bankası Başkanı Gazi Erçel'in liderlere bir brifing verecekleri ve alınması gerekli önlemleri sunacakları belirtiliyor. Başbakan Bülent Ecevit'in Devlet Bakanı Recep Önal ile Bankacılık Düzenleme ve Denetleme Kurulu Başkanı Zekeriya Temizel'i de zirveye çağırdığı öğrenildi. Toplantıda öncelikle kamu bankaları ile Fon'daki bankaların açıklarının görüşüleceği kaydedildi. 
     
Yasa ve reformlar      Ayrıca zirvede, "elektrik piyasası yasası", "yabancı sermaye yasası", "devlet ihale yasası" gibi ek niyet mektubunda taahhüt altına alınmış yasalar ele alınacak. 
     Yine IMF'ye söz verilen tarım reformu yasalarının da çıkartılması, KİT reformu, kamu personeli ücret rejimi düzenlemeleriyle ilgili kararnameler, harcama reformu ve bütçe ödeneklerinin kısılması gibi taahhütlerin tutulması için ekonomi yönetiminin hazırladığı bilgi notu liderlere sunulacak. 
     


 EKONOMİ 


















</TEXT>
</DOC>
