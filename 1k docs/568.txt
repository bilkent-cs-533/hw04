<DOC>
<DOCNO> 568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/sondun09.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Texas polisi insan avında 
</HEADLINE>
<TEXT>

     Texas polisi, tehlikeli yedi kaçak mahkumu yakalamak için üç haftadır eyalet tarihinin en büyük insan avını yürütüyor. 
     Polis, Texas eyaletindeki San Antonio kentindeki John B. Connally cezaevinden 13 Aralık'ta, ''Son sözümüzü henüz söylemedik'' şeklinde uyarı notu bırakarak silahlarla birlikte kaçan 7 kişiyi, kaçtıktan sonra iki soygun ve bir polisin ölümünden sorumlu tutuyor. 
     Cezaevi yetkilileri, 7 mahkumun aranması işleminin eyaletin güneybatı kesiminde sürdüğünü, ancak daha çok Dallas kenti civarında yoğunlaşıldığını söylediler. 
     Texas Kriminal Dairesi sözcüsü Larry Todd, kaçak mahkumların birlikte hareket ettiğini sandıklarını, arkadaşları ya da yakınlarıyla temas kurmayan bu kişilere birilerinin gizlenmesi ve maddi ihtiyaçlarının karşılanması için yardım ettiğini belirtti. 
     Yetkililer, yanlarında 40'tan fazla silah bulunan ve Noel gecesi bir spor mağazası soygununda ortaya çıkan kaçakların bu soygunda Irving polis memuru Aubrey Hawkins'i vurarak öldürdüğünü söylediler. 
     Federal Soruşturma Bürosu'na FBI göre, eyaletin güneybatısında 1987 yılından itibaren adı çok sayıda soyguna karışan, adam kaçırma ve silahlı soygundan ömür boyu hapse mahkum edilen 30 yaşındaki George Rivas, grubun lideri durumunda. 
     Müfettişlerin ''korkusuz ve akıllı'' olarak tanımladığı Rivas'ın liderliğindeki grupta yer alan diğer mahkumlar, cinayet, silahlı soygun, hırsızlık, tecavüz ve çocuklara cinsel taciz suçundan hapse mahkum edilmiş bulunuyor. 
     Yetkililer, kaçak mahkumların bir soygunda bilgisayar cihazları çaldığı ve bunları polisi izlemek için kullanabileceklerini de kaydettiler. Hawkins'in ölümüyle ilgili dün açıklanan otopsi sonucuna göre, 6'sı başından olmak üzere 11 kurşun yarası alan Hawkins'in, ayrıca bir araçla üzerinden geçildi. 




</TEXT>
</DOC>
