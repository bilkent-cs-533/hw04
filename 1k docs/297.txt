<DOC>
<DOCNO> 297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/guncel/gun03.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakalanırsa, tutuklanacak 
</HEADLINE>
<TEXT>

Egebank'ın içinin boşaltılmasıyla ilgili olarak soruşturulan İşadamı Cavit Çağlar hakkında gıyabi tutuklama kararı çıktı 
     SEMRA PELEK İstanbul 

     İşadamı Cavit Çağlar hakkında, Egebank'ın içinin boşaltılmasıyla ilgili soruşturma kapsamında gıyabi tutuklama kararı çıkarıldı. 
     Soruşturmayı yürüten İstanbul DGM Cumhuriyet Savcısı Ercan Cengiz, bankadan alınan usulsüz krediler nedeniyle Nöbetçi 1 No'lu DGM'ye başvurarak, Çağlar'ın tutuklanması istedi. 
     Mahkeme de talebi yerinde görerek, yurtdışında olduğu belirtilen Çağlar'ın tutuklanmasına karar verdi. Gıyabi tutuklama kararı, ilgili birimlere gönderildi. Yönetimine el konulan Egebank'ın müfettişlerinin hazırladığı raporda, Çağlar'ın, Yahya Murat Demirel döneminde bankadan 7.5 milyon dolar kredi aldığı, ancak vaktinde ödemediği belirtiliyor. 
     Çağlar'ın, bu borç karşılığında Demirel'e 4 milyon dolarlık yatını verdiği, geri kalan 3.5 milyon doları da, Egebank yerine, yine Demirel'in Reme adlı şirketine yatırdığı ifade ediliyor. 
     Çağlar'ın adı, Sümerbank soruşturmasında da geçiyor. Bu soruşturmayı da yürüten Cengiz, ifadelerinin alınması için, Çağlar'ın da aralarında bulunduğu 40 kişi hakkında yakalama emri verdi, ancak İsviçre'de bulunan Çağlar, kalp rahatsızlığı olduğunu belirten bir rapor göndererek, ifade vermek için DGM'ye gelmedi. 
     Yaklaşık 30 işadamı ifade verdikten sonra serbest bırakılırken, Faruk Keçeli ve Orhan Aslıtürk hakkında gıyabi tutuklama kararı çıkarıldı. 
     
Yiğit'i yakala' emri      İstanbul DGM Savcılığı, Bankekspres soruşturması nedeniyle bankanın eski sahibi Korkmaz Yiğit ile 11 kişi hakkında da ifadelerinin alınması için "yakalama emri" çıkardı. 
     Bankacılık Düzenleme ve Denetleme Kurulu'nca İstanbul DGM'ye 8 Aralık 2000'de yapılan suç duyurusu üzerine, DGM Cumhuriyet Savcısı Ercan Cengiz, "bankanın içini boşaltmak amacıyla teşekkül oluşturmak" suçundan soruşturma başlattı. 
     


 GÜNCEL 






















</TEXT>
</DOC>
