<DOC>
<DOCNO> 143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/02/ekonomi/eko03.html </URL>
<DATE> 2001/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Soros Global kriz kaçınılmaz 
</HEADLINE>
<TEXT>

Ünlü spekülatör George Soros, ABD ekonomisinin durgunluğa girmesinin yeni bir global krizi beraberinde getireceğini öne sürdü. Krizden kaçmanın mümkün olmadığını söyleyen Soros, Ancak gelişmekte olan ekonomilere yatırımla iyimser ortam yaratılır’ dedi 
     EKONOMİ SERVİSİ 

     Dünyaca ünlü "Quantum Fonu"nun sahibi George Soros, dünyanın en büyük ekonomisi olan ABD’nin hızla durgunlaştığını öne sürdü. Soros, bu ekonomik durgunluk döneminin gelişmekte olan ekonomilerde büyük bir karmaşaya dönüşmesinden endişe ettiğini söyledi. 
     Şili’nin yüksek tirajlı ulusal gazetelerinden El Mercurio’da yayımlanan röportajında Soros, Amerikan Merkez Bankası’nın FED 2001’in ilk toplantısında faiz oranlarını düşüreceğini, ama bunun pek faydası olmayacağını belirterek "Yeni bir global kriz kaçınılmaz" diye konuştu. Soros şöyle devam etti 
     "ABD ekonomisinin sert bir inişe geçtiğine inanıyorum. Sert iniş, gelecekte resesyona dönüşecek ya da en azından uzun bir süre büyümeyi engelleyecek bir ekonomik yavaşlama anlamına geliyor. Ama beni asıl endişelendiren konu, 1997 - 1998 yıllarında yaşanan ekonomik krizlerden ötürü zayıflayan ekonomilerin, bu dönemi kolay atlatamayacak olmaları. Güneydoğu Asya ülkeleri bunların başında geliyor." 
     
     FED’in rolü 
     George Soros, "İkinci bir Asya Krizi kapıda mı " şeklindeki soruya ise şöyle cevap verdi 
     "Tahmin etmiyorum. Ama olursa da bir önceki kadar derin ve yıkıcı olmaz. Piyasalar zaten aşağıda, yani iflasın üzerine bir iflas daha yaşanmaz." 
     "Bu kez FED piyasaları yönlendirmekten ziyade takip edecek" diyen Soros, bankanın ilk fırsatta faiz oranlarını agresif bir şekilde düşüreceğinden emin olduğunu ifade etti. 
     Soros, global krizlerin kronikleştiğini belirterek "Geçen seferki kriz, gelişmekte olan ülkelerdeki yabancı yatırımların patlamasının bir sonucuydu. Bu kez, sanayileşmiş ülkelerden gelişmekte olan ülkelere olan sermaye akışı yetersiz kalacak" dedi. 
     
     Çözüm, yatırım 
     Yaklaşmakta olan ekonomik krizin önlenip önlenemeyeceği yönündeki soru üzerine Soros, "Bundan kaçmak mümkün değil. Fakat gelişmekte olan ekonomilere yatırım yapmak suretiyle iyimser bir ortam yaratılabilir. Bunu da ancak uluslararası finans kurumları organize edebilir" diye konuştu. 
     George Soros, geçmişte gerek 1997’de başlayan Asya Krizi’ni gerekse Rusya’daki krizi önceden tahmin ederek uyarıda bulunmuştu. 
     


 EKONOMİ 




















</TEXT>
</DOC>
