<DOC>
<DOCNO> 809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/06/ekonomi/aeko.html </URL>
<DATE> 2001/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Para yok, mal verelim 
</HEADLINE>
<TEXT>

Faruk Süren'in Mr. Bricolage yapı marketi borçlarını tahsil edemeyen alacaklıların hücumuna uğradı. Alacaklılar, markette bulabildikleri malları arabalarına yükledi 
     CENNET NAR İstanbul 

     Galatasaray Spor Kulübü Başkanı Faruk Süren'in Bricolage Transtürk Yapı Market Sanayi AŞ şirketi piyasaya borçlarını ödeyemeyince alacaklıların hücumuna uğradı. 
     Dün Mr. Bricolage yapı markete gelen alacaklılara borçlara karşılık mallarının verilmesi önerildi. Alacaklılar mallarını toplamaya çılışırken, mallarını satıldığı için bulamayan firma sahipleri de bulabildikleri diğer ürünleri arabalarına doldurdu. Bazı alacaklılar ise, "Mal teklif ettiler ama alacak bir şey yok. Tamamen yağmalanmış" diye yakınarak, elleri boş geri dönmek zorunda kaldı. 
     
Yine Bricolage      Süren’in borçlarını ödeyemeyen şirketlerine de toplam 511 milyar liralık ihtiyati haciz konuldu. Akbank, 450 milyarlık kredi borcu için ihtiyati haciz kararı aldırırken, diğer hacizler Mr. Bricolage’ye geldi. 
     Ekol Lojistik AŞ, İstanbul 5. Asliye Ticaret Mahkemesi'ne yaptığı başvuruda, Bricolage Transtürk Yapı Market AŞ'nin aldığı 15 milyar liralık emtiaya karşılık, 11 Aralık 2000 vadeli bir bono verdiğini kaydetti. 
     Başvuruda, senedin Bakırköy 19. Noterliği'nden protesto edildiği, bu nedenle ihtiyati haciz talep etme zorunluluğunun doğduğu ifade edildi. 
     
Senetler ödenmedi      İstanbul 4. Asliye Ticaret Mahkemesi'ne başvuran Rem Güvenlik de 28 Kasım ve 15 Aralık 2000 tarihli 3 milyar lira tutarında iki senedin bedelinin ödenmediğini belirtti. Ayrıca borçlu şirketin, 31 Ocak 2001 tarihli 6 milyar 200 milyon lira tutarında vadesi gelmemiş bir senedinin daha bulunduğu kaydedildi. Talepleri yerinde bulan mahkeme, borçlu şirketin 27 milyar 200 milyon lira tutarında mal varlığı üzerine ihtiyati haciz kararı aldı. 
     Boğaziçi Bilgisayar ile ASM Endüstri Ürünleri şirketi de İstanbul 4. ve 8. Asliye Ticaret mahkemelerine başvurarak, Bricolage Transtürk Yapı Market’in vadesi gelen senetlerini ödemediğini bildirdi. 
     Başvuru üzerine de mahkeme şirketin 50 bin dolar 34 milyar lira tutarındaki mal varlığı üzerine ihtiyati haciz koydu. 
     
Süren’e 511 milyarlık haciz yağmuru      Akbank'ın da aralarında bulunduğu beş şirketin başvurusu üzerine, Süren'in şirketleri hakkında 511 milyar liralık ihtiyati haciz kararı alındı. Akbank, İstanbul 8. Asliye Ticaret Mahkemesi'ne başvurarak, Makina Takım Endüstri, Kasmak Kesici ve Plastaş Plastik AŞ'nin 450 milyar liralık kredi borcunu ödemediğini bildirdi. Dilekçede, şirketlerin mali durumunun bozuk olduğu ve mal kaçırma hazırlığı içinde bulundukları belirtilerek, ihtiyati haciz talebinde bulunuldu. Mahkeme Akbank'ın talebini kabul etti. 
     


 EKONOMİ 

























</TEXT>
</DOC>
