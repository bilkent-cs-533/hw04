<DOC>
<DOCNO> 614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/sontur10.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'dan Gül'e yardım teklifi 
</HEADLINE>
<TEXT>

     CHP Genel Başkanı Deniz Baykal, FP milletvekili Abdullah Gül’ün parti içindeki çalışmalarını yakından izlediğini belirterek, Gül’e, "Daha önce benzer çalışmalar yapmış biri olarak size yardımcı olabilirim" dedi. 
     FP Kayseri milletvekili Abdullah Gül, beraberindeki partisine mensup milletvekilleri Abdüllatif Şener, Abdülkadir Aksu, Azmi Ateş ve Akif Gülle ile Deniz Baykal’ı parti genel merkezinde ziyaret etti. Basının yoğun ilgi gösterdiği ziyaret başlangıcında defalarca el sıkışmak zorunda kalan Baykal ve Gül, daha sonra kısa açıklamalarda bulundular. 
     Abdullah Gül, konuşmasında, CHP’nin Türk siyasi hayatının en önemli unsurlarından biri olduğunu, CHP Genel Başkanı Baykal’ın da Türk siyasetinin deneyimli liderlerinden biri olduğunu belirterek, yeniden genel başkanlığa seçilmesi dolayısıyla kutladı. 
     Türk siyasi yaşamındaki en önemli eksikliklerden birinin, siyasi partiler arasındaki diyalog eksikliği olduğuna dikkati çeken Gül, ziyaretini hem bu eksikliği gidermek hem ülke meselelerini tartışmak için yaptıklarını belirterek, kendilerini kabul ettiği için Baykal’a teşekkür etti. 
     CHP Genel Başkanı Baykal da, Gül’ün siyasi partiler arasındaki diyalog eksikliği teşhisine tamamıyla katıldığını kaydederek, partilerin birbirlerini doğru değerlendirmesi için mutlaka diyalog halinde olmaları gerektiğini, bunun da siyasetin temeli olduğunu söyledi. 
     Türkiye’nin temel bir uzlaşmaya ve barışa ihtiyacı olduğunu, özellikle gelinen noktada insanların birbirini sevgiyle kucaklaması gerektiğini ifade eden Baykal, "Türkiye pek çok bakımdan yaralı. Bunları aşmak için yumuşamaya ve esnemeye ihtiyacı var" dedi. Ülkede ölümlerin doğallaşmaya, hayatın bir parçası haline gelmeye başladığını ve vurdumduymaz biri toplumsal tavrın ortaya çıkmaya başladığını belirten Baykal, bayram trafiğinde yüzlerce insanın ölmesinin, cezaevlerinde yüzlerce insanın ölüm orucuna yatmasının bile toplum tarafından doğal karşılandığını savundu. 
     "Çok gergin ve kutuplaşmalı bir topluma doğru gidiyoruz. Her an herşey olabilir" diyen Baykal, bu çerçevede, yapılan bu tür ziyaretlerin büyük önem taşıdığını vurguladı. 
     Baykal, sözlerini "Sizi tüm Türkiye gibi biz de izliyoruz. Daha önce benzer çalışmalar yapmış biri olarak size yardımcı olabilirim. Başbaşa görüşmemizde bu konudaki görüşlerimi size açıklayacağım" diye tamamladı. 
     
     




</TEXT>
</DOC>
