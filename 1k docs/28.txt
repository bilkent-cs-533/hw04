<DOC>
<DOCNO> 28 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/magazin/yazdud.html </URL>
<DATE> 2001/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahne kostümüm rezil oldu’ 
</HEADLINE>
<TEXT>

     İyi ve tatlı anılarla geçen koskoca bir yılı pazartesi gecesi geride bırakacağız. İtiraf edeyim ki ufak tefek hastalıklar dışında 2001 benim için gerek iş, gerek sağlık açısından başarılı bir yıldı. Efendim Gönül işleri mi .. Valla ince işler olduğu için yorum getiremeyeceğim, çünkü aşk-meşk konusunda hiç şansım yok. Sevgili Rıfat Ababay 2 yıldır diş doktoru akrabasıyla beni başgöz edecekti, ondan da haber çıkmadı. Aman şakası bile kötü. Bu yaştan sonra bende koca kahrı çekecek ne yürek var, ne istek. Efendim, 2002’nin hepinize, hepimize sağlık, mutluluk, başarı ve huzur getirmesini diliyor, yeni yılınızı kutluyorum. Baştan belirteyim, sevgili Uğur Güneri’nin yönetmenliğinde çıkan sosyetenin en gözde aylık dergisi Klips, tepeden tırnağa yenilendi, muhteşem oldu. Bu ay Klips’de Ayşegül-Muharrem Toplusoy, Ayten Müge Dümer, Ceyla Şehnavaz, Üge-Cemal Caferzade, Feryal-Kemal Gülman gibi sosyetenin gözde ailelerinin evinde yapılan röportajlar var. Büyük ses getiren starların bayram anıları’ndan sonra yeni yazı dizimize başlıyoruz. Zirvedekiler yeni yıl anılarını anlattılar, yeni yıl ile ilgili dileklerini ilettiler ve yılbaşı ikramiyesi 5 trilyonun kendilerine çıkması halinde ne yapacaklarını söylediler. Yine alfabetik sıradan başlıyoruz. 
     
     AJDA PEKKAN 
     Her yılbaşı çalıştığı için fazla anısı olmadığını söyleyen Süper Star’ın bugüne kadar aldığı en değerli hediye kızkardeşi Semiramis Pekkan’ın merhum oğlu Emir’den gelenmiş. Semiramis Pekkan’ın, Ercüment Karacan ile evliliğinden doğan ve 5 yaşında lösemiden ölen Emir 1983’de 
     4 yaşındayken Süper Star’ın fotoğrafından kara kalemle resmini yapıp teyzesine vermiş. Ajda Pekkan resmi ölünceye kadar saklayacağını, bu anıyı da asla unutmayacağını söylüyor. Bu yılbaşında da ortağı olduğu Harbiye’deki Catwalk’da çalışacak Süper Star. 2002 ile ilgili temennisi şöyle "Önce ülkemizin ekonomik bunalımdan kurtulmasını ve halen yaşanan savaşın bir an önce son bulmasını istiyorum. Kendim için önce sağlık, sonra sevdiklerimle mutlu, huzurlu, yeni ve şanslı bir yıl diliyorum. 
     5 trilyonluk ikramiyeye gelince Aslında elimde olmayan şeyin hayalini kurmak prensibim değildir ama bana çıksaydı yaşlılar ve hayvanlar için konforlu bir hastane ile sığınma evi açardım. Ajda Pekkan Müzesi kurardım. İçinde basında çıkan haberlerim, sahne kostümlerim, kasetlerim, filmlerim olurdu. Girişte ücret alırdım, her gün hasılat sokak çocuklarına giderdi". 
     
     ÇAĞLA ŞIKEL 
     Ünlü manken yeni yıla yurtdışında girmeyi düşlüyor. Çağla’nın yeni yıl anısı, uzun süre önce aşk yaşayıp evliliğin eşiğinden döndüğü manken Bozok Gören ile ilgili. Şıkel şöyle anlatıyor "1998’de arkadaşlarımızla birlikte Etiler’deki Sherlock Holmes Bar’da yeni yıla girecektik. İş çıkışı davete yetiştim. Herkes oradaydı, Bozok ortalarda yoktu. Ben çok huzursuzlanmıştım. Dalıp gitmişim, tam geceyarısı Bozok’un telefonuyla sıçradım. Üzgün bir sesle trafiğe takıldığını, yetişemeyeceğini söyleyerek, yeni yılımı kutladı. Tatsız bir yılbaşıydı yani. 2002 yılının tüm sevdiklerime, aileme ve dünyaya, sağlık, huzur getirmesini istiyorum. Gülen yüzler görmek artık hakkımız diye düşünüyorum. Yurtdışına açılmak hedefim. 5 trilyon bana çıksaydı ailemle yurtdışında yaşardım. Ya da Türkiye’de olursam ailemi, özellikle annemi en iyi şartlarda yaşatır, ben de dünya turuna çıkardım. 
     
     CENK EREN 
     Son 10 yıldır yeni yıla çalışarak giren şarkıcı bu yıl da kuralı bozmayacak. İşte anısı "1990’da, Antalya’da tam 6 yerde birden sahneye çıkıyordum. O kadar yorulmuşum ki son gittiğim yerde sıramı beklerken kuliste uyuyakalmışım. Orkestra çıkmış, ilk şarkıya girmişler, sahne boş. Vokalim koşturarak beni uyandırdı. Üzerimde bornoz, nasıl hazırlanıp sahneye çıktığımı anlatamam. Bu arada pantolonumun fermuarını çekmemişim. Bereket gömleğim donumu örtmüş. 5 trilyon bize havadan gelecek bir para değil. Çıktığını varsayalım, ailemi rahat ettirirdim. Çok şey borçlu olduğum Alanya’ya okul yaptırırdım. Bu işi de bırakır, sevdiklerimle dünya turuna çıkardım." 
     
     DENİZ AKKAYA 
     Yılbaşı gecesi, ünlü işletmeci Ali Sayar ile birlikte çalıştığı Levent’deki Polo 13’de olacak Deniz Akkaya. Unutamadığı anısı çocukluğundan kalma. "11 yaşındaydım. 
     Evde ailem, yakınlarımız toplanmış, tombala oynuyorduk. 
     1. ve 2. çinko bana çıkmıştı, tombala yapmam için 21’e ihtiyacım var. Sonunda babam 21, tombala yaptın Deniz ’ deyince öyle bir zıpladım ki önümde ne var, ne yok devrildi. Ama babam dalga geçmiş, rakam 12’ymiş. 
     Ne kadar çok ağlamıştım. 2002’den dileğim, Türk halkına huzur, yaşam standartına kalite, dünyaya barış getirmesi. 
     5 trilyon bana çıksaydı IMF’ye verir, Türkiye’nin borçlarının bir kısmını sildirirdim". 
     
     EBRU GÜNDEŞ 
     2002’ye sevgilisi Süha Yavuz ile Paris’te girecek olan şarkıcının anısı "Eskiden her yeni yıla ailecek toplanarak, ekran karşısında çekirdek yiyip tombala oynayarak girerdik. Ben ekranda sanatçıları, özellikle de dansöz Nesrin Topkapı’yı beklerdim. Bağıra çağıra eşlik ederdim onlara. 1993’ü 1994’e bağlayan gece yayınlanmak üzere, televizyona çekim yaptım. 
     Nasıl bir heyecandı, anlatamam. 
     O gece yine bütün aile bu kez benim çıkacağım saati bekledik. Gözyaşlarımı tutamadım. O an hayatımın dönüm noktası oldu. İkinci bir yılbaşı daha var benim için önemli olan Beyin ameliyatından sonra 2000’e girdiğimiz gece ölümden döndüğümü bir kez daha kavradım. Allah’ın bu iki lütfu için her gün dua ediyorum. Yeni yıldan önce sağlık temenni ediyorum. Sonra şu ekonomik krizi atlatmayı, mutluluk, huzur, dostluk, hayırlı kazanç ve aşk diliyorum herkese. Büyük ikramiye bana çıksaydı maddi sıkıntı yüzünden tedavi olamayanlar için hastane yaptırırdım". 
     
     EMEL SAYIN 
     2002’ye Antalya’da sahnede girecek olan Emel Sayın anısını şöyle anlatıyor 
     "Tarihi hatırlamıyorum ama yine Antalya’daydım. O zaman Lisa Tuna menajerimdi. Sahnenin kurulduğu balo salonuna mutfaktan geçmek gerekiyordu. Yıldırım Mayruk’a yılbaşına özel tuvalet yaptırmıştım. Halit Kıvanç beni anons etti. Tam sahneye çıkacağım, kirli tabak, bardak, çanakların olduğu tepsiyi taşıyan garsonun ayağı kayıp üzerime düşmez mi. Üstüm başım battı. Sağolsun, Lisa müdahale etti, Halit esprilerle durumu kurtardı. Hiç unutmuyorum, yarım saat rötarlı sahneye çıkabilmiştim. 2002 inşallah sağlık, huzur, başarı, yurtta sulh, cihanda sulh getirir. Ülkemde dengeli bir ekonomi, yüzde 3 enflasyon, yüzde 100 demokrasi, sıfır yolsuzluk-rüşvet-trafik canavarı diliyorum. Ayrıca güleryüzlü insanlar, hukuk devleti, kitap okumaktan gözleri bozuk 65 milyon insan istiyorum. FB şampiyon olsun, ben de aşık olayım. 
     5 trilyon bana asla çıkmayacağı için hayalini kurmadım. Ama çıkarsa toplanıp hep birlikte ne yapacağımıza karar veririz". 
     
     



 MAGAZİN 










</TEXT>
</DOC>
