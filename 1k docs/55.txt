<DOC>
<DOCNO> 55 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/spor/ydomac.html </URL>
<DATE> 2001/12/29/ </DATE>
<TIME>  </TIME>
<AUTHOR> ZEKİ DOMAÇ  </AUTHOR>
<HEADLINE>
Farklı kişilikler 
</HEADLINE>
<TEXT>

     Fenerbahçe'de liste başındaki iki Alman Jürgen Röber ile Werner Lorant, yaşam biçimleri, idman yöntemleri ve mentaliteleri değişik iki teknik direktör. Ortak yönleri, "ikinci sınıf" takımlarda elde ettikleri önemli başarılar. 
     Futbol yaşamında 10 kulüp değiştiren 53 yaşındaki Lorant, itici, isyankar ve kışkırtıcı açıklamaları ile hep gündemde kaldı. Taşkınlıkları, hakemlerle uğraşması, mikrofonları tekmelemesi yüzünden defalarca kırmızı kartla tribüne gönderildi. Buna karşın 1860 Münih'i 1992'de amatör ligdeyken aldı, iki yıl içinde 1. Lige yükseltti. Ayrıca Şampiyonlar Ligi'nin kapılarına kadar taşıdı. Son iki sezon UEFA Kupası'na götürdü. Ancak 10 yıllık birliktelik 2001 Kasım'da sona erdi. Lorant, hep "ön planda" kalmak istediği için futbolcular üzerindeki otoritesi yüzeysel kaldı. 
     Jürgen Röber ise Lorant'ın tam tersi. Şovu sevmeyen, sessiz çalışan, futbolcularla katı otoriteden çok, dostça diyalogtan yana olan bir hoca. O da, Hertha Berlin'de önemli başarılara imza attı. 1996'da geldiği Hertha'yı bir yıl sonra 1. Lige taşıdı. İki kez Şampiyonlar Ligi'ne katılmayı başardı. Ancak hep ikinci planda kaldı. Menajer Dieter Hoeness, kararların büyük bölümünde söz ve imza sahibi oldu. Lorant, 1860 Münih'te "tek adam"ı oynarken, Röber, Berlin'de "gölge" gibi dolaştı. 
     
     



 SPOR 


























</TEXT>
</DOC>
