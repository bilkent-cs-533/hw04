<DOC>
<DOCNO> 833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/06/guncel/gun05.html </URL>
<DATE> 2001/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Vatandaş alacağını istiyor 
</HEADLINE>
<TEXT>
Paramı verin ’ 
Baki Uzun, açtığı davayı kazanırsa bankalarda hortumlanan 30 milyar dolarlık zarardan TC vatandaşı herkesin payına 293 milyon lira düşecek 
     ANKARA Milliyet 

     Baki Lütfi Uzun adlı bir kişi, kendisi ve kızı adına, banka soygunları sonucunda oluştuğunu iddia ettiği 30 milyar dolarlık zarardan, paylarına düşen 587 milyon liranın, 1993’ten beri görev yapan başbakanlarla Hazine’den sorumlu devlet bakanlarından tahsil edilmesi talebiyle dava açtı. 
     Dava dilekçesinde, davalılar Başbakan Bülent Ecevit, eski başbakanlar Tansu Çiller, Mesut Yılmaz ve Necmettin Erbakan ile Hazine’den sorumlu Devlet Bakanı Recep Önal ve eski Hazine’den sorumlu devlet bakanları Aykon Doğan, Rüştü Saraçoğlu, Ufuk Söylemez, Güneş Taner ve Hikmet Uluğbay’ın, ayrı ayrı dönemlerde de olsa Anayasal ve yasal görevlerini dikkatsiz ve özensiz yürüttükleri öne sürüldü. 
     
Hazineye ödesinler’      Davalıların 1993’ten beri Başbakanlık ve devlet bakanlıkları yaptığı ifade edilen dilekçede, davalıların Hazine’ye ve TMSF’ye verdiği toplam zararın yaklaşık 30 milyar dolar olduğu savunuldu. Dilekçede, Türkiye nüfusunun 70 milyon olduğu dikkate alındığında, bir davacı hissesine düşen 293 milyon 600 bin liranın, Maliye Hazinesi’ne ödenmek üzere, davalılardan müştereken ve müteselsilen yasal faiziyle tahsil edilmesi istendi. Davaya, gelecek ay Ankara 31. Asliye Hukuk Mahkemesi’nde başlanacak. 
     
Davalılar Suçsuzuz      Uzun’un davacı olduğu siyasiler, davacının davayı açmakta yetkili olmadığında birleşti. Liderler ve bakanlar, suçsuz olduklarını ifade etti. Mahkemeye, Devlet eski bakanlarından Hikmet Uluğbay savunma göndermezken dönemin bakan ve başbakanları avukat aracılığıyla savunma yaptı. 
     
MESUT YILMAZ      Süresi geçmiştir 
     Dava süresinde açılmamıştır. Bu nedenle reddedilmelidir. 
     
TANSU ÇİLLER      Görevimizi yaptık 
     Zamanaşımı geçmiştir. Dava konusu işlemler Bakanlar Kurulu kararıyla yapıldı, bakanların sorumluluğu siyasidir. Müvekkilim görevini eksiksiz yerine getirmiştir. 
     
N. ERBAKAN      Masraflar davacıya aittir 
     Müvekkilimin başbakanlığının üzerinden üç sene geçmiştir. Bu davanın reddini ve mahkeme masrafının karşı tarafa yüklenmesini talep ederim. 
     
BÜLENT ECEVİT      İdari yargıda dava açılabilir 
     Böyle bir dava, tazminat kamu görevlilerine rücu edilmek kaydıyla ancak idari yargıda açılabilir. Başbakanın sorumluluğu siyasidir. Davanın reddi gerekir. 
     
GÜNEŞ TANER      Davanın reddi gerekir 
     Davacının böyle dava açma ehliyeti yoktur. Ayrıca adli yargıda açılması bu davanın reddini gerektirir. Müvekkilimin sorumlu ve kusurlu olduğu doğru değildir. 
     
RECEP ÖNAL      Sorumlu değilim 
     Bankalar Kanunu’na göre işlemlerden şahsımın kusurlu ve sorumlu olduğu düşünülemez. Tazminat için davalının mal varlığında azalma olması gerekir. Dayanağı yok. 
     


 GÜNCEL 
























</TEXT>
</DOC>
