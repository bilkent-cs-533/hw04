<DOC>
<DOCNO> 939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/06/son/sontur14.html </URL>
<DATE> 2001/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Nuriş'in karısı toprağa verildi 
</HEADLINE>
<TEXT>

     İzmir'de geçirdiği trafik kazası sonrası yaralanan ve kaldırıldığı hastanede ölen, Karagümrük Çetesi olarak bilinen organize suç örgütünün elebaşı Nuri Ergin'in eşi Alev Ergin, İstanbul'da toprağa verildi. 
     İzmir'den İstanbul'a dün akşam karayoluyla getirilen Alev Ergin'in cenazesi, Edirnekapı'daki Mihrimah Sultan Camii'nde öğle namazının ardından kılınan cenaze namazından sonra, Eyüp Sultan Mezarlığı'nda defnedildi. 
     Cenaze törenine, Alev Ergin'in oğlu Nurettin Ergin'in yanı sıra kızları Nurhayat ve Neslihan, annesi Kevser, babası Cemil, kardeşi Barbaros Cabbar ve vatandaşlar katıldı. Törene, Nuri Ergin ile kardeşlerinin de çelenk gönderdiği görüldü. Bu arada, cenazenin mezarlığa götürüldüğü sırada Ergin ailesinin avukatı Hikmet Çarboğa ile Nuri Ergin'in oğlu Nurettin Ergin açıklama yapmak istedi. Emniyet güçlerinin izin vermemesi üzerine kısa bir arbede yaşandı, ancak gözlem altına alınan olmadı. 
     Avukat Çarboğa bu arada yaptığı kısa açıklamada, halen Bergama Cezaevi'ndeki Nuri Ergin ile değişik cezaevlerindeki kardeşlerinin, ailelerinden çok uzakta bulunmalarının doğru olmadığını savunarak, anne Sevil Ergin'in çocuklarının yakın bir cezaevine nakledilmeleri istemiyle Adalet Bakanlığı'na bir dilekçe yazdığını bildirdi. Nurettin Ergin de, cenaze törenine katılanlara teşekkür etti. 




</TEXT>
</DOC>
