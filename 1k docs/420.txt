<DOC>
<DOCNO> 420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/son/sonspo09.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Andersson şoku 
</HEADLINE>
<TEXT>

     İkinci yarı hazırlıklarına dün başlayan Fenerbahçe, Kennet Andersson'dan gelen ciddi sakatlık haberiyle adeta şok oldu. 
     Sarı-lacivertlilerde bugün sağlık kontrolden geçen Andersson'un sol ayak beşinci tarak kemiği uç kısmında kırık olduğunun tespit edildiği ve 2.5 ay sahalardan uzak kalacağı açıklandı. 
     Prof. Dr. Ömer Taşer, Memorial Hastanesi'nde Andersson'un çekilen röntgen filmi sonrası bu kırığı tespit ettiklerini ifade ederek, ''Andersson'un bir an önce ameliyat olması gerekiyor. Sol ayak beşinci tarak kemiği uç kısmında adale çekmesine bağlı olarak kırık tespit ettik. Sanırım 10 gündür tatilde de bu kırıkla dolaşmış'' diye konuştu. 
     Taşer, Andersson'un geçireceği ameliyat sonrası ancak 2.5 ay sonra sahalara dönebileceğini belirterek, şöyle konuştu 
     'Keşke bu kırığı daha önce tespit etseydik. Andersson kırığı öğrenince adeta şok oldu. Belki ameliyatsız alçıya alarak da tedavi edebiliriz. Ancak bu durumda da sahalara dönmesi 2.5 ayı bulur. Bence en iyi çözüm ameliyat.'' 
     İsveçli futbolcu, sarı-lacivertlilerin Kocaelispor ile yaptığı 18. hafta karşılaşmasında sakatlanarak, ikinci yarının başlarında oyundan çıkmıştı. 
     Andersson'un yanı sıra, sakatlıkları bulunan Baliç ve Yusuf da bugün Memorial Hastanesi'nde kontrolden geçti. 
     Yusuf'un sol el bileği kök kemiğinde parçalı kırık tespit edildiğini kaydeden Prof. Dr. Taşer, ''Yusuf'un eli yumuşak alçıya alınmış. Bu alçı 2 ay daha kalacak. Ancak bu durum oynamasına bir engel teşkil etmez. Sanırım ikinci yarıda bu futbolcuyu sahalarda görebileceğiz'' dedi. 
     Taşer, Baliç'in de gün geçtikçe iyileştiğini ve belirlenen tedavinin uygulandığını dile getirerek, Boşnak futbolcunun da ligin ikinci yarısında forma giyebileceğini ifade etti. Bu arada Yusuf, trafik kazası geçirdiği yolundaki spekülasyonların gerçeği yansıtmadığını, düşme sonucu elindeki kırığın oluştuğnu belirtti. Baliç ise takımla birlikte çalışmalara başladığını ve 19. haftadaki İstanbulspor maçında forma giymek istediğini söyledi. 




</TEXT>
</DOC>
