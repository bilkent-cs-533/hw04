<DOC>
<DOCNO> 637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/ekonomi/aeko.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancıya kolay yatırım yolu 
</HEADLINE>
<TEXT>

Başbakan Bülent Ecevit'in, Davos'ta yabancıların bürokrasiden şikayet etmesi üzerine hazırlattığı düzenleme ile yatırımcının bürokrasi savaşı sona erecek 
     BARKIN ŞIK Ankara 

     Yerli ve yabancı sermayenin önündeki bürokrasi engeli kaldırılıyor. Bürokrasi engelini kaldırmayı amaçlayan yasal düzenleme taslağı Başbakanlık Müsteşarlığı tarafından hazırlanarak, Bakanlar Kurulu'na sunuldu. 
     Bakanlar Kurulu'nun dün yapılan ve yaklaşık üç buçuk saat süren toplantısında, Başbakan Bülent Ecevit'in Davos zirvesinde yabancı yatırımcıların bürokrasiyi şikayeti üzerine verdiği talimat üzerine hazırlanan düzenleme ele alındı. Başbakanlık Müsteşarlığı'nca hazırlanan ve Kurul'da imzaya açılması kararlaştırılan "endüstri bölgeleri yasa taslağı"nda, şirket ve yatırım kurma izinlerine ilişkin tüm işlemlerin ilgili oda tarafından yürütülmesi ve bu konudaki kurumlararası haberleşmenin elektronik ortamda yapılması isteniyor. 
     Taslak uyarınca yatırımcının bütün işlemlerinin 10 iş günü içinde ilgili birimlerce hazırlanacak yatırımcı böylece bürokrasi ile savaşmayacak. Başbakanlık Kanunlar ve Kararlar Genel Müdürlüğü'nce hazırlanan bir tasarı ile Hazine, Sanayi, İçişleri, Bayındırlık, Kültür, DTM ve DPT Müsteşarlıklarınca bir kurul oluşturulması ve kurulun endüstri bölgelerini tespit etmesi öngörülüyor. 
     
10 günde izin çıkacak      Tasarıya göre, toplu alınacak izinler 10 gün içinde Yabancı Sermaye Genel Müdürlüğü tarafından tamamlanacak. Bu izinleri vermeyen bürokratların beşer aylık maaşları kesilecek, kusur tekrarlanırsa izinleri vermeyen memur işten çıkarılacak. En az yüzde 60 yabancı sermaye ortaklı yerli yatırımlar kolaylıklardan yararlanacak. 
     Tasarıda ayrıca, "Bu kanunun hükümleri tekonoji transferi sağlayan, katma değeri yüksek, istihdamı artırıcı nitelikte ve yatırım tutarı 10 milyon doların üzerinde olan yerli yatırımlar hakkında da uygulanır" biçiminde bir madde de yer aldı. 
     Tasarıda yer verilen bir geçici maddeyle de, "halen yarım kalmış ya da tamamlandığı halde işletmeye geçmemiş veya faaliyeti durdurulmuş olan yerli ve yabancı sermaye yatırımlarının endüstri bölgesi yatırımı sayılmasına" olanak tanınıyor. 
Eurogold'un da önü açılıyor      Toplam yedi maddelik yasa tasarısının geçici birinci maddesinin siyanürlü altın üretimi konusunda engelle karşılayan Eurogold Firması'nın önünün açılması amacıyla getirildiği ileri sürüldü. 
     Buna göre Eurogold olayında olduğu gibi kamu menfaati gözeterek, "yerindelik" açısından inceleme yapan Danıştay, bu konuda pasifize edilecek. Her türlü yatırıma değişik alanlarda çıkarılabilecek "engellerin" bir teknik komisyonun ortak çalışmasıyla aşılması yoluna gidilecek. İtirazlar bakanlıkların üst düzey bürokratlarının oluşturduğu kurul içinde ele alınacak. Adı "danışma kurulu" olmasına karşın kararları bağlayıcı olacak ve yabancı yatırımlara kolaylık sağlanacak. 
     Madencilik sektörünün sorunlarının da ele alındığı toplantıda, Türkiye'nin 6 bin 500 ton altın rezervi bulunduğuna dikkat çekilerek, bu potansiyelinin değerinin 70 milyar dolar olduğu, bunun dış borçların üçte ikisine karşılık geldiği belirtildi. 
     


 EKONOMİ 
















</TEXT>
</DOC>
