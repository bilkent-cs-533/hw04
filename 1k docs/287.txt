<DOC>
<DOCNO> 287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/ekonomi/eko05.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Açığım var, borçlanırım 
</HEADLINE>
<TEXT>

Ziraat Bankası Genel Müdürü Tunaboylu, bankanın 8 katrilyon liralık ihtiyacını fonlamak için borçlanmak zorunda olduklarını vurguladı 
     ZÜLFİKAR DOĞAN Ankara 

     Özellikle kamu bankalarının büyük görev zararları ve ivedi nakit ihtiyaçları nedeniyle piyasalara yüklenmesinin faizleri tırmandırdığı iddialarına karşılık Ziraat Bankası Genel Müdürü ve Bankalar Birliği Başkanı Osman Tunaboylu "Ben açıkça söyleyeyim 8 katrilyon liralık bir ihtiyacı fonlamamız gerekiyor" dedi. 
     Tunaboylu, konuyla ilgili soruları yanıtlarken şöyle konuştu 
     "Kamu bankalarının görev zararlarının ve açıklarının tamamının nakit olarak verilmesi durumunda, kamu bankalarının küçülmesi, piyasalardaki yükünün hafiflemesi mümkün. Şu an da bu tutarda bir kağıdın def'aten verilmesi de sözkonusu olmadığına göre, bu fonlama zorunlu olarak piyasalardan yapılacak." 
     Öte yandan kamu bankalarının görev zararlarının Hazine tahvili ile kapatılması yönündeki uygulamanın "faiz operasyonu" olarak nitelendirilemeyeceğini, bunun zaten bütçe yasasında öngörülen bir hüküm olduğunu belirten Tunaboylu, süreci şöyle anlattı 
     "Bu hafta içerisinde, Hazine ile bir araya geleceğimizi sanıyorum. Kamu Bankalarının yeniden yapılandırılması için kurulların oluşması kararı çıktı. Bu kurulların üyeleri, hafta sonuna kadar belli olacaktır umarım. Ondan sonra kurullar Hazine patronajında ilgili bankaların ve birimlerin katılımıyla faaliyete geçecek. Bu arada da bankaların rasyolarına göre, Hazinenin vereceği tahvillerle ilgili takvim belirlenecek. Bizim durumumuza, ihtiyaca göre, vadesi, faizi, türü tespit edilecek. Kısmen döviz k ğıdı olabilir, kısmen TL olabilir. Bunların hiç birisini henüz konuşmadık, Hazine ile bir araya gelmedik. Bizim rasyolarımıza göre Hazine duruma bakacak. Ona göre bir zamanlama belirlenecek." 
     
Bir defada verilmeyecek      Ekonomi yönetimi bütçenin ilgili maddesinin öngörüsü doğrultusunda Hazinenin faiz tutarı 10 milyar dolara ulaşacak düzeyde tahvili kamu bankalarına verebileceğini, ancak bunun bir defada verilmesinin sözkonusu olmayacağını belirtiyorlar. Dolayısıyla bir faiz operasyonu nitelemesinin de yanlış olacağını kaydediyorlar 
     İlk aşyamada döviz cinsinden kağıt verilmesinin mevcut koşullarda ve faiz ortamında "mantıki" olduğu belirtiliyor. Ancak, kapsamlı bir faiz operasyonu, ya da "ekonomiyi faizle yönlendirmeye çalışma" yaklaşımının sözkonusu olmadığı kaydediliyor. Ekonomi bürokratları, bu beklenti ve söylentilerin yayılmaya çalışılmasının da "maksatlı" olduğunu savundular. 
     Bankaların yine Hazine'ye yüklenmek istediklerini, 2000 yılının zararını Hazine üzerinden kapatma yolunu denemeye çalıştıklarını savunan bir ekonomi kurmayı ise "Bankalar 2000’de Hazine'ye sattıkları paradan, ya da aldıkları hazine kağıdından çok büyük zarar ettiler. Şimdi bir yolla bu zararlarını Hazineden çıkartmaya çalışıyorlar" dedi. 
     


 EKONOMİ 


















</TEXT>
</DOC>
