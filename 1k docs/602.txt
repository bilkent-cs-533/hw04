<DOC>
<DOCNO> 602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/sonspo10.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Verona Kulübü Başkanı "Galatasaray, Mutu'yu istiyorsa bizimle görüşmeli" 
</HEADLINE>
<TEXT>

     Verona Kulübü Başkanı Giambattista Pasterello, ''Lucescu ve Galatasaray, eğer Mutu'yu istiyorsa, bizimle de görüşmeleri gerek. O bizim kiraladığımız bir oyuncu ve şimdilik bırakmayı düşünmüyoruz'' dedi. 
     Pasterello, bu zamana kadar kendilerine ne İnter, ne de Galatasaray'dan Mutu'nun istendiğine dair bir haber gelmediğini ifade ederken, basına yaptığı açıklamada, ''Lucescu'nun Mutu'yu istediği doğru olabilir. Ama bizimle de görüşmesi gerekiyor. Önümüzdeki günlerde Lucescu ve Galatasaray'ın ciddi olup olmadığını anlayacağız'' diye konuştu. 
     Noel tatili için Bükreş'e giden Mutu'nun, dün Verona'ya döndüğü bildirilirken, teknik direktör Lucescu'nun, Mutu ile Bükreş'te görüştüğü ve anlaştığı ileri sürüldü. 
     İnter'e geçen yıl transfer olan Adrian Mutu, gelecek vaat etmesine karşın, mavi-siyahlı kadronun geniş olmasından dolayı sezon başında Verona'ya kiralanırken, Mutu'nun burada da teknik direktör Attilio Perotti ile anlaşamadığı ve yedek bırakılmasından dolayı takımdan ayrılmak istediği biliniyor. 
     İnter Kulübü'nün ise Hakan Şükür'ün bonservis ücretinde yaşanan kriz ve gelecek yıl Emre'yi renklerine bağlamak istemesinden dolayı Galatasaray ile iyi ilişkiler kurmaya gayret gösterdiği öne sürülürken, basında yer alan iddialarda Galatasaray'ın Emre karşılığında İnter'den 23 yaşındaki orta saha oyuncusu Slovak Vratislav Gresko ile 30 yaşındaki defans oyuncusu Michele Serena'yı düşünebileceği söyleniyor. Bu arada, İnter Kulübü Başkanı Massimo Moratti'nin gelecek sezon için Manchester United'ta oynayan Ryan Giggs'i transfer etmek istediği kaydedilirken, İnterli yöneticilerin İngiliz meslektaşları ile görüşmeler yaptığı da iddia edildi. 




</TEXT>
</DOC>
