<DOC>
<DOCNO> 334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/spor/spo01.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞİFO KAOSU 
</HEADLINE>
<TEXT>

Beşiktaş’ta fatura kaptana kesiliyor. Huzursuzluğun ve gruplaşmaların lideri olarak gösterilen Mehmet’in ligin ikinci yarısında takımdan uzaklaştırılması gündemde 
Yöneticiler sessiz      BEŞİKTAŞ’ta yaklaşık iki haftadır gündemde olan Şifo Mehmet olayı tam anlamıyla kaosa dönüştü. Yöneticiler konu hakkında yorum yapmaktan kaçınırken, olayın perde arkasında ilginç iddialar yatıyor. Kaptan Mehmet’in huzursuzluk yarattığı, takım içindeki gruplaşmalarda öncülük yaptığı ileri sürülüyor. Ayrıca, günlük bir gazetede yayınlanan ve takım içindeki olayları adı gizlenen bir futbolcunun ağzından aktaran haberin de bardağı taşıran son damla olduğu belirtiliyor. 
     
Kursa gönderilecek      YÖNETİCİLERİN, söz konusu haberdeki açıklamaları yapan futbolcunun Şifo Mehmet olduğu görüşünü paylaştıkları bildirildi. Başkan Serdar Bilgili’nin de bu olaya büyük tepki gösterdiği ve Şifo’nun takımla ilişkisinin kesilmesi görüşünde ısrarcı olduğu kaydedildi. Mehmet’in sezonun ikinci yarısında takımda tutulmayacağı ve İngiltere’ye antrenörlük kursuna gönderileceği iddiaları gündeme geldi. Yönetimin bu kararı tepkiler nedeniyle şimdilik gizli tuttuğu bildirildi. 
     
Kaptanlık Nouma’ya      KAPTAN Şifo Mehmet’in takımla ilişkisinin kesileceği iddiaları giderek yoğunlaşırken, Siyah - Beyazlı ekipte sezonun ikinci yarısında kaptanlık görevini kimin üstleneceği sorusu da gündeme geldi. Mehmet’in yerine, agresif hareketleriyle ön plana çıkan, Şampiyonlar Ligi’nde de cezası nedeniyle dört maçta forma giyemeyen Nouma’ya kaptanlık bandının verilebileceği de öğrenildi. Yöneticilerin, ikinci kaptan Tayfur’a da sıcak bakmadıkları ifade edildi. 
     
Kartal’a güç testi      Futbolcular kontrolden geçirildi 
KARTAL YİĞİT 
     BEŞİKTAŞLI futbolcular, Scala’nın isteği üzerine dün kuvvet testinden geçti. Siyah - Beyazlı oyuncuların Çapa Sporcu Sağlık Merkezi’nde tek tek adale güçleri ölçüldü. Kontrole gelmeyen yabancı futbolcuların bugün teste tabi tutulacakları açıklandı. Beşiktaşlı oyuncular sabah yapılan kontrolden sonra akşam da ikinci yarının ilk idmanına çıktılar. 
     ANTRENÖR Ziya Doğan, İstanbul’daki çalışmaların Antalya kampının ön aşaması olacağını söyledi. Ziya Doğan, "İkinci yarıya en iyi şekilde çıkmak için futbolcularımızı hem kondisyon hem de taktik açıdan hazırlayacağız. Yüklemeler İstanbul’da kademeli olarak başlayacak, Antalya’da artacak" dedi. Takımın zaman zaman kros da yapacağı belirtildi. 
     
Murat’tan tepki      BEŞİKTAŞ’a transfer olduğu günden bu yana başarıyı bir türlü yakalayamayan Murat Alaçayır, Bayram ile birlikte kadro dışı bırakılacağı şeklindeki haberlere tepki gösterdi. Murat, "Ne yönetim ne de teknik kadro bana bir şey söylemedi. Hiçbir şeyden haberim yok. Bu haberler nereden çıkıyor Bizi Antalya kampına götürmezlerse bu git’ demektir. Biz de kendimize kulüp bakarız" diye konuştu. 
     
Scala’dan uyarılar      BEŞİKTAŞ Teknik Direktörü Scala, dün futbolcularla yaptığı toplantıda ligin ikinci yarısı için uyarılarda bulundu. İtalyan hoca, "İlk yarıda dokuz puan kaybettik, kredimizi tükettik. İkinci yarı daha zorlu geçecek. Kaybedeceğimiz her puan bizi hedeften uzaklaştırır. İkinci yarıya hepinizin hazır olarak girmesini istiyorum. Özel yaşamınıza da dikkat edin" dedi. 
     
Üzüldüm, yıprandım’      HAKKINDAKİ gelişmeleri medyadan izleyen Şifo Mehmet, kendisine bu konuda herhangi bir açıklama yapılmadığını söyledi. Mehmet, "Uzun süredir bu konuda spekülasyonlar yapılıyor. Ancak yönetim kanadından bana herhangi bir şey gelmiş değil. Bu olaylar nedeniyle hem üzüldüm, hem de yıprandım. Başkanımız Serdar Bilgili ile görüşeceğim. Onunla konuşmadan açıklama yapmam yanlış olur" diye konuştu. 
     
Sinan işbaşında      BEŞİKTAŞ’ta Kadir Akbulut’tan boşalan menajerliğe getirilen eski futbolculardan Sinan Engin, dün görevine başladı. Yönetici Fikret Orman, yönetimle takım arasındaki diyalogun en iyi şekilde sürdürüleceğini belirterek, "Bizim en büyük sıkıntımız, çoğunluğu genç olan futbolcularımıza bir ağabey gibi yaklaşacak ismin eksikliğiydi. Sinan bu iş için ideal. İnşallah Beşiktaş’ta hiçbir sorun kalmayacak" dedi. 
     


 SPOR 




























</TEXT>
</DOC>
