<DOC>
<DOCNO> 600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/sonspo08.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Platini İstanbul'da 
</HEADLINE>
<TEXT>

     Dünya futbolunun unutulmaz yıldızlarından Fransız futbol adamı Michel Platini, İstanbul'a geldi. 
     Türkiye Spor Yazarları Derneği'nin TSYD Antalya'da yarın başlayacak, ''Yeni Binyılda Spor Gazeteciliği'' seminerine katılacak Platini, FIFA İcra Kurulu Üyesi ve UEFA Asbaşkanı Şenes Erzik, Uluslararası Spor Yazarları Birliği AIPS Başkanı Togay Bayatlı ve FIFA Medya Komitesi Üyesi Alen Leblang ile birlikte Florya'daki bir restoranda yemek yedi. 
     Yemek öncesi gazetecilerin sorularını yanıtlayan Michel Platini, ''Futbolda Avrupa'nın en çok ilerleme gösteren ülkesi Türkiye'' dedi. 
     Türkiye'ye ilk kez geldiğini ve burada bulunmaktan da son derece mutlu olduğunu kaydeden Platini, kendisinin futbol oynadığı dönemde Türk takımlarının bugünkü kadar güçlü olmadığını vurguladı. 
     Fransız futbol adamı, ''Galatasaray'ın başarılarına baktığımızda, Türk futbolunun durumunu anlıyoruz. EURO 2000'de Türk Milli Takım'nın elde ettiği sonuçlar da bunu gösteriyor'' diye konuştu. Şenes Erzik ise daveti kabul edip Türkiye'ye geldiği için Platini'ye teşekkür etti. Michel Platini, seminere katılmak üzere akşam saatlerinde Antalya'ya gidecek. 




</TEXT>
</DOC>
