<DOC>
<DOCNO> 269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/02/son/sontur22.html </URL>
<DATE> 2001/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Korsan yürüyüş yapan 1799 polis savcıya ifade veriyor 
</HEADLINE>
<TEXT>

     Gaziosmanpaşa'da 2 meslektaşlarının şehit olduğu silahlı saldırıdan sonra topluca yürüyüş yapan Çevik Kuvvet Şube Müdürlüğü'nde görevli 1799 polis memuru hakkında başlatılan soruşturma sürüyor. 
     Fatih Cumhuriyet Başsavcılığı'nca, ''2911 sayılı Toplantı ve Gösteri Yürüyüşleri Hakkındaki Kanun'a muhalefet ettikleri'' gerekçesiyle haklarında soruşturma başlatılan polislerin ifadeleri, gruplar halinde 6 cumhuriyet savcısı tarafından alınıyor. 
     Savcıların polis memurlarına, ''12 Aralık Salı günü İstanbul Valiliği'ne kadar yapılan yürüyüşe katılıp katılmadıkları, slogan atıp atmadıkları, silahlarını havaya kaldırarak gösterip göstermedikleri ve kendilerini yönlendirenler olup olmadığı'' yolunda sorular yönelttikleri öğrenildi. 
     Polis memurlarının da ifadelerinde, sadece şehit arkadaşlarının cenaze törenine gittiklerini, herhangi bir yasadışı eylem yapmayı düşünmediklerini söyledikleri belirtildi. İfadelerin alınmasına bu hafta içerisinde devam edileceği bildirildi. 




</TEXT>
</DOC>
