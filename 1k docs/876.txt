<DOC>
<DOCNO> 876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/06/spor/ybay.html </URL>
<DATE> 2001/01/06/ </DATE>
<TIME>  </TIME>
<AUTHOR> Togay Bayatlı  </AUTHOR>
<HEADLINE>
Yayın bunalımı 
</HEADLINE>
<TEXT>

     Togay Bayatlı 

     Teleon Şirketi’nin 1. Lig maçlarının TV yayın haklarıyla ilgili ödemeyi yapmaması nedeniyle Futbol Federasyonu bu kurumla olan anlaşmasını iptal etti. 
     Daha önce de defalarca belirttiğimiz gibi yılda 150 milyon dolarlık iki senelik anlaşma Türkiye için bir lükstü. Ve yayını alan TV şirketinin bunu ödeyemeyeceğini söyledik. Maalesef de dediğimiz çıktı. Şimdi çok kısa bir dönemde Futbol Federasyonu yeni bir yayın ihalesine çıkmak zorunda. Ne yapması gerekir Önce uzmanlardan kurulu bir yayın hakları komisyonu kurulmalıdır. Ama yine Türkiye’de herkes, her şeyi çok iyi bildiğini sanarak kendini kahraman yapmak için ortaya çıkacak. Ve bu bilgisiz insanlar futbol kulüplerine zarar verecekler. Bu nedenle de Birinci Lig Kulüpleri Birliği, yayın komisyonu kurulmasında ağırlığını koymalı ve kendi içlerinden olduğu kadar, dışardan da uzman insanların bu komisyonda görev almalarını sağlamalıdır. Her yanıyla eğri büğrü duran federasyonumuzun bu işlevi yapamayacağı artık açık seçik bellidir. 
     Öncelikle yayın hakkı 3.5 yıl olmalı, Teleon gibi Star TV de bu yayın haklarına ortak olduğu için gelecek ihaleye alınmamalıdır. Nasıl ortak derseniz, Star, Teleon yayın bitiminden sonra lig maçlarını bütünüyle veren tek kuruluştur. Tüm TV şirketlerine maç yayınlarında üç dakikalık özet görüntüyü otomatik olarak kendi yayın programlarına göre alma izni verilmeli. İsteyen TV şirketi üç dakikalık yayın hakkı için genel yayın hakkı sahibiyle anlaşma yapmalı. Üç dakikalık maç özetini kendi istekleri doğrultusunda uydudan otomatik olarak almalı. Böylece yayındaki en büyük kaos önlenmiş olur. 
     Türkiye liglerinin yayın haklarının yıllık değeri 100 - 110 milyon dolarlık bir pazardır. Anlaşma bu şartlar altında yürütülmeli, fahiş fiyatlara çıkıp, ödenemeyecek rakamlar için çılgınca girişimlerde bulunulmamalıdır. İhaleye girecek kuruluşlar kalite, teknik bilgi, teknik malzeme, maddi olanaklar ve sermayeleri yönünden incelemeye tutulup, yeterlilik belgesi verilmelidir. 
     Şu anda 100 binin üzerinde zarar gören Teleon decoderi sahibi var. Bunların tazminatlarını Futbol Federasyonu üstlenmek zorundadır. Ve bu konuda Teleon mağdurlarına yardımcı olmak, yayın haklarının geleceği açısından federasyon ile kulüpler için önemli ve hassas bir konudur. Futbol Kulüpleri Birliği’nin artık bu yeteneksiz federasyonun bir şey yapamayacağını anlayıp, kendi ağırlığını ortaya koyması gerekir. Bu konuda geç bile kalındı diyebiliriz. 
     
     


 SPOR 


























</TEXT>
</DOC>
