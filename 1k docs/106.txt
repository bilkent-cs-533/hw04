<DOC>
<DOCNO> 106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/son/sonspo04.html </URL>
<DATE> 2001/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kim korkar deplasmandan... Deplasman kralı ve en başarısızı... 
</HEADLINE>
<TEXT>

     -''KİM KORKAR DEPLASMANDAN''... 
     -DEPLASMAN MAÇLARI KORKULU RÜYA OLMAKTAN ÇIKIYOR -DEPLASMAN TAKIMLARI, BİRİNCİ SÜPER FUTBOL LİGİ'NDE İLK YARIDA OYNANAN TOPLAM 152 MAÇTAN, 41'İNİ KAZANDI, 33'ÜNDE BERABERE KALDI, 78'İNİ YİTİRDİ 
     -TAKIMLARIN BİRİNCİ LİG'DE İLK YARI SONU İTİBARİYLE DEPLASMANDA PUAN ALMA ORANI MAÇ BAŞINA YÜZDE 48.68 Birinci Süper Futbol Ligi'nde deplasman maçları artık korkulu rüya olmaktan çıkıyor. 
     Deplasman takımları, ligin ilk yarısında oynanan toplam 152 maçtan 41'ini kazanırken, 78'ini kaybetti, 33 maç da beraberlikle sona erdi. 
     İlk yarı itibariyle deplasmanda puan alma oranı maç başına yüzde 48.68 olarak gerçekleşti. Bir başka deyişle, evsahibi takımlar, artık 
     deplasman takımlarını ''kolay lokma'' olarak göremiyor. Çünkü evsahibi takımların maç başına 51.31 galibiyet yüzdeleri var. 
     
     En başarılı Beşiktaş 
     Deplasman maçlarında en başarılı takım, devreyi maç fazlası ve averajla lider kapatan Beşiktaş olarak dikkat çekiyor. 
     Siyah-beyazlılar, ilk yarıda rakip sahalarda yaptığı 8 maçta, 5 galibiyet, 2 beraberlik, 1 de yenilgi alırken, 17 puan topladı ve artı 12 averaj elde etti. 
     Sahası bakımda olduğu için Beşiktaş ile Ankara'da oynadığı maçın dışındaki 16 karşılaşmayı rakip sahalarda yapan Samsunspor ise, 15 puan toplama başarısını gösterdi. 
     
     En başarısızı Kocaelispor 
     Deplasman maçlarında ilk yarı sonu itibariyle en başarısız sonuçları Kocaelispor elde etti. 
     Galatasaray ile yapacağı maç elverişsiz saha şartları nedeniyle ertelenen yeşil-siyahlılar, rakip sahalarda oynadığı 6 maçta hiç galip gelemezken, 2 beraberlik elde etti, 4 maçta ise yenildi. Dış sahada sadece 2 puan toplayan Kocaelispor, 5 gol atıp, 14 gol yedi. 
     Kocaelispor'un yanı sıra, ilk yarı sonu itibariyle rakip sahada maç kazanamayan diğer takımlar Denizlispor ve Yimpaş Yozgatspor oldu. 
     






</TEXT>
</DOC>
