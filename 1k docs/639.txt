<DOC>
<DOCNO> 639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/ekonomi/eko02.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İş güvencesi ücret zammından bile önemli 
</HEADLINE>
<TEXT>

Türk - İş Genel Sekreteri Karakoç, özelleştirme sonucu işini kaybeden işçinin güvencesinin kamu sözleşmesinde ilk görüşme maddesi olacağını söyledi 
     ATİLLA ÖZSEVER 

     Türk - İş, 500 bin dolayında işçiyi kapsayan kamu sözleşmelerinde iş güvencesini temel şart olarak ileri sürecek. Genel Sekreter Hüseyin Karakoç, hükümetle yapılacak toplu iş sözleşmesi görüşmelerinde iş güvencesi ve taşeron çalıştırmama konusunun ilk gündem maddesini oluşturacağını söyledi. 
     Türk - İş Genel Sekreteri Hüseyin Karakoç, 1 Ocak 2001 tarihi itibariyle yürürlüğe girecek olan kamu sözleşmeleriyle ilgili görüşünü şöyle açıkladı 
     
Memur güvencesi olsun      "Ücret kadar hatta ondan da daha önemsediğimiz iş güvencesi ve taşeron çalıştırmama olayı, toplu pazarlıkta ilk ele alacağımız konulardır. Özelleştirilen kamu kuruluşundaki memur başka bir kuruluşa atanarak iş güvencesi korunuyor. Oysa aynı KİT'te çalışan işçi, işsiz kalıyor. İşsiz kalan kamu işçisine de memur gibi başka bir kuruluşda iş verilmelidir. Ayrıca 158 sayılı ILO sözleşmesine uygun iş güvencesi de bir an önce yasalaşmalıdır." 
     Hüseyin Karakoç, "Kamuda taşeron işçi çalıştırılmasına son verilmelidir. Bu işler için mevcut çalışan işçiden yararlanmalı, eğer yetmiyorsa yerine kadrolu işçi alınmalıdır" dedi. 
     Karakoç, ücret zammı ile ilgili düşüncelerini de şöyle sıraladı 
     
Enflasyon artı refah payı      "Şimdiye kadar yapılan toplu iş sözleşmelerinde hedeflenen değil gerçekleşen enflasyon üzerinden zam aldık. Nitekim 2000 yılında yüzde 25'lik bir enflasyon hedeflenirken bu oran yüzde 39 olarak gerçekleşti. O nedenle gerçekleşen enflasyon artı refah payı olarak bir teklifimiz olacaktır." 
     Karakoç, Türk - İş Başkanlar Kurulu'nun 16 Ocak'da İzmir'de toplanarak kamu sözleşmeleri stratejisini saptacağını bildirdi. Türk - İş'in verilerine göre, 38 bin belediye işçisi dahil kamuda 566 bin 688 işçi adına toplu sözleşme yapılacak. Hükümete göre ise, bu sayı 450 bin. Yine Türk - İş verilerine göre, kamu işçisinin ortalama çıplak brüt ücreti de 475 milyon lira. 
     
Okuyan bozdu, Yılmaz düzeltsin’      Türkiye İşveren Sendikaları Konfederasyonu TİSK Başkanı Refik Baydur, 2000 yılının başında işçi - işveren ilişkilerinin "gayet iyi" gittiğini belirterek, bu diyaloğu Çalışma Bakanı Yaşar Okuyan'ın bozduğunu, ANAP Lideri Mesut Yılmaz'ın da düzeltmesi gerektiğini söyledi. İş güvencesi yasasını Yaşar Okuyan'ın oy uğruna ANAP'a mal ettiğini iddia eden Refik Baydur, Okuyan'ın yanlış oyun oynadığını savundu. Öte yandan dün yapılan Bakanlar Kurulu toplantısından çıkan Çalışma ve Sosyal Güvenlik Bakanı Yaşar Okuyan, iş güvencesi tasarısının mutlaka yasalaşacağını bildirdi. 
     


 EKONOMİ 
















</TEXT>
</DOC>
