<DOC>
<DOCNO> 121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/29/son/sontur05.html </URL>
<DATE> 2001/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Recai Kutan yılbaşında dua edecek 
</HEADLINE>
<TEXT>

     "Yılbaşında piyango bileti almayın, kutlama yapmayın" kampanyası başlatan SP'nin Genel Başkanı Recai Kutan, yılbaşını ailesiyle birlikte evinde dua ederek geçirecek. 
     SP, Hıristiyanlarca kutlandığı gerekçesiyle tabanında tepkiyle karşılanan yılbaşı kutlamasına, ekonomik kriz nedeniyle ilk kez bu yıl açıkça tavır alma şansı buldu. SP, bu yılbaşı için ikramiyenin 5 trilyon olması ve kutlama harcamalarının astronomik fiyatları bulması nedeniyle "Milli Piyango bileti almayın, kutlama yapmayın" kampanyası başlattı. 
     Recai Kutan da partisinin kampanyasına uygun bir yılbaşı programı yaptı. Buna göre Kutan, geceyi evinde ailesiyle birlikte hiçbir kutlama yapmaksızın geçirecek. 
     Yılbaşı gecesi Kutan, kutlama yerine dua edecek. Kutan, gece boyunca 2002 yılında "Türkiye'nin yenien ekonomik krize yakalanmaması, halkın yoksulluktan kurtulması, biran önce seçime gidilip hükümetin değişmesi ve partisinin iktidara gelmesi" için dua edecek. Kutan'ın, siyaset yasağı 2003 yılında bitecek olan Necmettin Erbakan için de dua etmesi bekleniyor. 
     SP'de Cumhurbaşkanı Ahmet Necdet Sezer'in tasarruf amacıyla yılbaşı resepsiyonunu iptal etmesine destek verilirken, parti yönetimince milletvekilleriyle teşkilatlardan da "Yılbaşı kutlamalarından uzak durulması ve geceyi mütevazi bir biçimde evlerinde aileleriyle geçirmeleri" istendi. Milletvekilleri ve teşkilat yöneticilerine, partinin kampanyasına ters düşecek bir görüntü vermemeleri uyarısı yapıldı. 
     Bu arada AKP Genel Başkanı Tayyip Erdoğan'ın da yılbaşı gecesini ailesiyle birlikte evinde geçireceği öğrenildi. 
     






</TEXT>
</DOC>
