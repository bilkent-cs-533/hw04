<DOC>
<DOCNO> 694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/spor/ykol.html </URL>
<DATE> 2001/01/05/ </DATE>
<TIME>  </TIME>
<AUTHOR> DOĞAN KOLOĞLU  </AUTHOR>
<HEADLINE>
Konuğumuz Platini 
</HEADLINE>
<TEXT>

     DOĞAN KOLOĞLU 

     TSYD yıllık spor tartışmasına bu kez Fransız Michel Platini’yi davet etti. Platini sadece sporcu mu 1998 Dünya Kupası öncesi Güney Amerika turuna çıkan Fransız Devlet Başkanı Chirac, bu gezide Platini’yi de beraberinde götürdü. Kendisinden fazla alkış alması üzerine "Seçimimde yanılmadım" esprisini yaptı. 
     1982 Dünya Kupası’nda Fransa, İspanya’da Brezilya’ya elenince 11 futbolcunun soyunma odasında hep birlikte 15 dakika ağlaması, belki futbol tarihinin en duygusal örneğiydi. Platini oradaydı... Dünya’nın futbol "teknik beceri ölçümleme" listesi klasmanı oluşturulurken Cruyff, "Bu asırda 1980’li yıllarda önce Maradona, sonra Platini gelir" dedi ve ilave etti "İkisinin aynı zamanda oynamaları şanssızlıktır". Buna Platini "Pele, Cruyff ve Maradona sahada benden biraz daha hareketli ve canlıydılar. Eksiğim bu... Ama Cruyff 20 yaşında olduğu halde sanki 30 yaşında görünürken, ben aynıydım" gibi şakacı bir cevap verdi. Platini bu devler karşılaştırmasında kendi futbolunun değerini İtalya’daki performansıyla ölçer. "İtalya liginde orta alan hücumcusu olarak üç kez gol kralı olması" onca gerçek klasman ölçüsüdür. Bunu söylerken Platini, asrın yıldızı ilan edilen Pele’nin Avrupa’da ve İtalya’da futbol oynamayışının nedenini de karşısındakilerin kafasında sorgular. France Football dergisi 2000’nin futbolcusu olarak Zidane’ı ilan ederken, bütün asrın lideri olarak da Platini, Zidane ve Kopa’yı büyük bir jüri önünde oylattı. Platini bu asırda 22 kez birinci gösterilirken, Zidane 9, Kopa ise 3 oy aldı. 
     Bunların ilginç Türkiye serüveni vardır. Kopa, ordu takımı ile ülkemize geldi. Galibiyet üstüne gazetecilerle tartıştı. "Gol atamazsam fare yerim" gibi bir şaka yaptı. Dediği gerçekleşmeyince epeyce alaya alındı. Zidane ise takımı ile Türkiye’ye Abdullah Öcalan’ın uçakla kaçırılıp, ülkeye getirildiği dönemde maça geldi. 20 bin polisle maç oynandı. Gazetecilere "Korkuyorum ve bunu açıkça söylemekten de çekinmiyorum" diyecek kadar da samimiydi. Elendiler, ama aynı yılın yaz ayında takım arkadaşıyla Türkiye’ye gelip, Güney’de motorla balık avlayacak kadar bize ısınmıştı. Zidane bu yıl beş maç ceza aldı. Bir oyuncuya hakemin görmediği bir kafa attığı için. Oysaki Platini, hiç oyundan atılmadı, ayrıca o dönemde zaten kart görmek de bir utanç ifadesiydi. Şimdiki gibi kart görmede vurdumduymaz futbolcular gibi sorumsuz değildi. Kendisine aramıza hoşgeldin diyoruz. 
     


 SPOR 

























</TEXT>
</DOC>
