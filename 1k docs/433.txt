<DOC>
<DOCNO> 433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/son/sontur08.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayata Dönüş Operasyonu'nun ardından kaldırıldığı hastanede ölen Hasan Güngörmez,toprağa verildi 
</HEADLINE>
<TEXT>

     Hayata Dönüş Operasyonu kapsamında tedavi gördüğü Ankara Numune Hastanesi'nde ölen Hasan Güngörmez, Konya'da toprağa verildi. 
     Tutuklu bulunduğu Çankırı E Tipi Kapalı Cezaevi'nden ''Hayata Dönüş Operasyonu'' kapsamında Ankara Numune Hastanesi'ne kaldırıldıktan sonra 29 Aralık'ta yaşamını yitiren Hasan Güngörmez'in cenazesi dün akşam Konya'ya getirildi. 
     Güngörmez'in cenazesi, yaklaşık 50 kişilik bir grup tarafından Parsana Camii'ne getirildi. Burada kılınan cenaze namazından sonra Güngörmez'in cenazesi, Musalla Mezarlığı'nda toprağa verildi. Bu arada yakalarında Hasan Güngörmez'in resimleri bulunan kadınlardan oluşan 30 kişilik bir grup mezarlık girişinde bekledi. Polisin geniş güvenlik önlemleri aldığı törende Güngörmez'in yakınları mezarın üzerine çiçekler bıraktıktan sonra dağıldı. 



</TEXT>
</DOC>
