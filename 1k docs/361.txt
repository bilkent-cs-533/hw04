<DOC>
<DOCNO> 361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/yasam/yas13.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
KISA KISA 
</HEADLINE>
<TEXT>

     Beylikdüzü’nde moda rüzgarı 
     İKİNCİ Uluslararası İstanbul Moda Fuarı IIFF , 15-18 Şubat tarihleri arasında Tüyap Beylikdüzü Fuar ve Kongre Merkezi’nde gerçekleştirilecek. Fuarda, 2001-2002 moda trendlerinin sergilendiği özel alanlar, tasarım örnekleri, defile ve şovlar yer alacak. Fuarın amacı, Türkiye’nin hazır giyim alanında üretim ve modada dünya çapında bir ülke olduğu mesajını dünyaya duyurmak. Geçen yıl ilki gerçekleştirilen fuara, 46 ülke katılmıştı. 
     
     Balina kemikleri sergilenecek 
     ADANA’DA balıkçılar tarafından ölü olarak bulunan ve Türk Deniz Araştırmaları Vakfı’nca TÜDAV İstanbul’a getirilerek Riva’ya gömülen yavru balina, eti kemiklerinden ayrılınca sergilenecek. TÜDAV danışmanı Dr. Ayaka Öztürk, havaların soğuk olması nedeniyle yavru balinanın etinin çürüme işleminin geciktiğini anlatarak, "Şu anda gömülü olan balinaya ilkbaharda tekrar bakılacak. Eğer eti kemiklerinden ayrılmışsa, topraktan çıkarılarak sergilenecek" diye konuştu. 
     
     Bir odun da siz kırıverin 
     BAKIRKÖY Belediyesi, "Sevgi Yumağı Projesi" çerçevesinde yaşlılara yardımlarını sürdürüyor. Parklarda ve yol kenarlarında kurumuş ağaçları keserek 65 yaşın üzerindeki dar gelirli vatandaşlara dağıtan belediye yetkilileri, vatandaşlara da dar gelirli yaşlılar için odun -kömür bağışı yapmaları çağrısında bulundu. Belediye, manevi katkıda bulunmak isteyen gönüllü vatandaşları ise depoda odun kırmaya bekliyor. İsteyenler belediyeye şu numaralardan ulaşabilirler Tel 0212 543 71 95 - 570 03 82 - 583 09 56 - 542 86 94 - 542 
     
     Fotoğraflarla İstanbul 2000 
     FOTOĞRAFEVİ, gelecek kuşaklara kapsamlı bir koleksiyon bırakmak için "Fotoğraflarla İstanbul 2000" adlı bir proje başlattı. İlk çekimlerine eylül ayında başlanan projede yaklaşık 6 bin kaset film çekilecek. Fotoğrafevi Proje Koordinatörü Adnan Genç amaçlarını şöyle özetledi "2000 yılını tarihsel bir kesit varsayarsak yaşadığımız kente fotoğraf aracılığıyla tanık oluyoruz. Proje, fotoğraf camiasında da bir heyecan dalgası yarattı. Ustadan amatöre kadar çok büyük bir kesim bu projeye ilgi gösterdi." 
     


 YAŞAM 

























</TEXT>
</DOC>
