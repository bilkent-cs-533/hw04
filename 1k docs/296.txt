<DOC>
<DOCNO> 296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/guncel/gun02.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Magandaların sanat eleştirisi 
</HEADLINE>
<TEXT>

     ASLI ÖKTENER, ŞAKİR AYDIN, DİNÇER ŞEREF İstanbul 

     Tiyatro sanatçısı Baykal Kent ile eşi Sema Kent’in başına gelenler "maganda dehşeti"ni bir kez daha gözler önüne serdi. Beşiktaş’ta kahve içmek için gittikleri 7 Eleven’da bir grup alkollü gencin saldırısına uğrayan tiyatrocunun kaburgaları kırıldı, eşi de cam kırıkları nedeniyle yüzünden yaralandı. 3 kişi gözaltında... 
     
Saldalyeli saldırı      Ferhan Şensoy’la birlikte rol aldıkları tiyatro oyunları ve reklamlarla tanınan ton ton tiyatrocu’ Baykal Kent ile eşi Sema Kent, güne Etiler’deki Şayan Çorbacısı’nda kahvaltı yaparak başladı. Kent çifti, kahve içmek içinse Beşiktaş’taki 7 Eleven’ı seçti. 
     Kahve içerken dergi okumak isteyen Kent, dergi aldığı sırada içeriye 5 alkollü kişi geldi. Alkollü şahışlar Sema Kent’e sözlü sataşmada bulundu. Sanatçı onları uyarınca da saldırıya uğradı. "Türkiye’nin aktörüne..." diye haykıran gençler sandalyelerle Baykal Kent’e saldırdılar. 
     
Kaburgaları kırıldı      Gençler daha sonra da araya girmeye çalışan personele saldırarak, işyerinin camlarını kırdılar. Saldırganlar kaçarken, tiyatrocu sandalye darbeleri sonucu yere yığıldı, eşi de kırılan camların yüzüne isabet etmesi sonucu yaralandı. Şişli Etfal Hastanesi’ne kaldırılan tiyatrocunun kaburgalarında kırıklar tespit edildi. 
     
Polise de sataştılar      Olayı yatıştırmak isteyen garsonlardan Şevket Bozan aldığı darbelerden hafif yaralanırken, garson Nizamettin Uzungöl ise alkollü saldırganların, Kent çiftine sözlü sataşmada bulunarak, laf attıklarını ve olayın bu yüzden çıktığını söyledi. 
     Olayla ilgili gözaltına alınan Murat Karaman, Murat Karan ve Serkan Karamercan Beşiktaş Merkez Polis Karakolu’nda sorguya alındı. İfadeleri alınamayan saldırganlar, karakolun camlarını da kırdılar. 3 gencin saldırgan tavırları, polise zor anlar yaşattı. Saldırganlar, "Neden saldırdığımızı Baykal’a sorun" demekle yetindi. 
     
     SEMA KENT SALDIRIYI ANLATTI 
Bunlar mahalle kabadayıları’      Ünlü tiyatrocunun ayakta tedavi edilen eşi Sema Hanım, sokakta rahat gezmenin imkansız hale gelişinden yakındı... Hastanede eşinin başından ayrılmayan Sema Kent olayı şöyle anlattı "Kahve içmek için 7 Eleven’a gittik. Tam kahvelerimiz gelirken, içeriye hiç tanımadığımız 5 kişi girdi. Bu alkollü adamlar bize laf atıp, sataşmaya başladı. Araya girmek isteyen eşime sandalyelerle saldırdılar. Bu sırada 2 kişi dışarıda camları kırıyordu. Baykal aldığı darbelerle yere düştü. Sanatçı kimliğimize saygı göstermiyorsanız, bari yaşımıza - başımıza saygı gösterin dememe rağmen, camları kırıp sağa sola saldırmaya devam ettiler. Ben de polis ve ambulansı aradım. Bunlar mahalle kabadayıları" 
     
     FERHAN ŞENSOY’A DA SALDIRILMIŞTI 
Ortaoyuncular’ın şanssızlığı      Tiyatrocu Baykal Kent’e yapılan saldırı, Ortaoyuncular kadrosundaki sanatçılara yönelik ilk saldırı değil... Bu tür saldırıların ilk mağduru Ortaoyuncular’ın kurucusu Ferhan Şensoy’du. Şensoy daha önce Ses Tiyatrosu’ndaki oyunundan sonra evine giderken bir kapkaçcının saldırısına uğramıştı. Otomobiliyle Dolapdere’de trafik ışıklarında dururken aynı geceki oyunun 1.5 milyar lira tutarındaki hasılatının bulunduğu para çantasını otomobilin arka kapısını açarak alan Yıldıray Çalışkan, kayıplara karıştı. Şensoy, hırsızı bir süre takip etmesine karşılık yakalayamadı. Çalışkan’ı, bir süre sonra polis yakaladı. 
     


 GÜNCEL 






















</TEXT>
</DOC>
