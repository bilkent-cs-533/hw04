<DOC>
<DOCNO> 612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/sontur08.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevik Kuvvet otobüsüne saldıranlar DGM'ye gönderildiler 
</HEADLINE>
<TEXT>

     Gaziosmanpaşa'da 2 polisin şehit olmasıyla sonuçlanan Çevik Kuvvet Şube Müdürlüğü'ne ait otobüse yönelik silahlı saldırıyla ilgili yakalanan yasadışı TKP ML-TİKKO örgütü üyesi 15 kişinin, İstanbul'da başka eylemlere de katıldıkları bildirildi. 
     İstanbul Terörle Mücadele Şube Müdürlüğü'nden yapılan açıklamada, İstihbarat Şube Müdürlüğü ile koordineli olarak gerçekleştirilen operasyonel çalışmalar sonucu, 28 Aralık 2000 tarihinde, yasadışı sol örgüt mensupları ile bunlara yardım ve yataklık edenlerin de aralarında bulunduğu toplam 15 kişinin yakalandığı kaydedildi. 
     Açıklamada, yakalanan bu kişilerle birlikte 1 adet Kalaşnikof marka tüfek, çeşitli çapta 6 tabanca, 2'si Kalaşnikof marka tüfeğe ait 8 adet şarjör, bu silahlara ait çok miktarda fişek, çok miktarda bomba malzemesi olarak kullanılan av tüfeği fişekleri, 1 adet el yapımı fitil ateşlemeli bomba, 2 adet daktilo, çok miktarda plastik eldiven, örgüte ait 2 bin 200 dolar ve 2 bin 500 mark, 15 adet örgüt imzalı bağış makbuzu ile örgütsel dokümanlar ve faaliyet raporları ele geçirildiği belirtildi. 
     Emniyetteki işlemleri tamamlanan yasadışı TKP ML-TİKKO örgütünün ''Tetikçisi'' olduğu bildirilen Zeynel Karataş ile aynı operasyonda yakalanan Şereffettin Yer, Erbil Kızıl, Cengiz Dönmez, Orhan Öztürk, Özlem Eker, Özgür Eker, Songül Kaplan, Hasan Günaçan, Metin Sarıbıyık,Metin Yılmaz, Hasan Altın, Özgür Kaya, Hüseyin Çınar ve Mustafa Yılmaz, sıkı güvenlik önlemleri altında İstanbul DGM Cumhuriyet Başsavcılığı'na sevk edildi. 
     Halen Kandıra Cezaevi'nde tutuklu olan örgütün üst düzey yöneticilerinden Cemal Keser'e bağlı olarak faaliyet gösterdikleri öne sürülen bu kişiler, Adli Tabiplik'te sağlık kontrolünden geçirildikten sonra İstanbul DGM Cumhuriyet Savcısı Nazmi Okumuş tarafından sorgulanmaya başladı. 




</TEXT>
</DOC>
