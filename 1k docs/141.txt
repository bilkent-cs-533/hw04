<DOC>
<DOCNO> 141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/02/ekonomi/eko01.html </URL>
<DATE> 2001/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon sahneden inmedi 
</HEADLINE>
<TEXT>

Geçen yıl fiyatı en çok artan ürün yüzde 175 ile tiyatro bileti olurken, meyve suları ve kolalı içecekler yüzde 124, musluk suyu ise yüzde 102 pahalandı 
     EKONOMİ SERVİSİ 

     Halkın en çok tükettiği ürünler ve zorunlu harcamalardaki fiyat artışları, hükümetin yılbaşında yüzde 25 olarak belirleyip, daha sonra yüzde 34’e revize ettiği enflasyonu beş kata varan ölçüde aştı. 
     İstanbul Ticaret Odası İTO , perakende fiyatları Aralık 1999 - Aralık 2000 tarihleri arasında en fazla artan maddeleri açıkladı. Halkın enflasyonunda artış rekoru Devlet Tiyatroları'nın oldu. Devlet Tiyatroları oyunlarının bilet fiyatları bir yılda yüzde 175 artarak, 1 milyon liradan 2 milyon 750 bin liraya çıktı. 
     
     Ekmek zammı yüzde 54 
     Alkollü ve alkolsüz içecekler ise yıllık artış rekorunu kıran ürün grubu oldu. Ortalama yüzde 92.66 olan fiyat artışının başını alkolsüz içecekler çekti. Meyva suları yüzde 124.4, kola markaları yüzde 123.6 ve gazozlar yüzde 119.3 pahalandı. 
     Temel ihtiyaç maddelerinden ekmeğin kilo fiyatı bir yıl içinde yüzde 54.2 oranında artarak 300 bin liradan 462 bin 500 liraya çıkarken, buğday unu yüzde 48.1 zamlandı. 
     Gıda ürünleri içinde sebze ve meyveler de fiyat artış rekoru kırdı. Leblebi, muz, ayçiçeği çekirdeği ve nohut fiyatları yüzde 85'e varan oranda arttı. 
     Giyim ürünlerinin fiyat artışında çocuk kıyafetleri grubunda yüzde 120'ye varan artış yaşandı. Sağlık ve kişisel bakım ürünlerindeki fiyat artışlarının başını yüzde 100'le akciğer röntgeni çekti. 
     
     Kiralar yüzde 50 arttı 
     Konutla ilgili harcamalar bir yılda ortalama yüzde 68.26 zamlandı. Şebeke suyunun metreküp fiyatı 337 bin 824 liradan 683 bin 280 liraya çıkarak yüzde 102.3 pahalandı. Şebeke suyunu yüzde 100'lük artışla boya - badana işçiliği takip etti. Hükümetin yasa çıkartıp yüzde 25 artışla sınırladığı kiralar ise yasa tanımadı ve bir yılda ortalama yüzde 50 arttı. Elektriğin kilovat saat fiyatı yüzde 44.5, 12 kiloluk tüpgaz da yüzde 50 zamlandı. Ev eşyasında ise buzdolabı yüzde 83.1'le artış rekoru kırdı. Deterjan'ın kilosu yüzde 51.4 artarken, ampulun adedi de yüzde 46.3 oranıda zamlandı. 
     


 EKONOMİ 




















</TEXT>
</DOC>
