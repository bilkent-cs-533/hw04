<DOC>
<DOCNO> 620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/sontur17.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'den Sabancı ürünlerine boykot 
</HEADLINE>
<TEXT>

     Demokratik Sol Parti DSP İstanbul İl Başkanı Hasan Fehmi Yavuzalp, Sabancı Holding Yönetim Kurulu Başkanı Sakıp Sabancı'nın eşi Türkan Sabancı'nın, parti Genel Başkanı ve Başbakan Bülent Ecevit hakkındaki açıklamalarıyla ilgili gerekli düzeltmeler yapılıncaya kadar holding ürünlerini boykot edeceklerini söyledi. 
     Partisinin İstanbul İl Merkezi'nde basın toplantısı düzenleyen Yavuzalp, Başbakan Bülent Ecevit ile Parti Kurucu Genel Başkanı ve Genel Başkan Yardımcısı Rahşan Ecevit'e yönelik son zamanlarda yoğunlaşan fütursuz ve çirkin söylem, demeç ve davranışların kabul ve tahammül edilebilir siyasi ve insani ölçüleri aştığını kaydetti. 
     Yavuzalp, parti örgütlerini inciten ve derin infial yaratan kişi ve söylemlerden örnek verdiği konuşmasında, Sabancı Holding Yönetim Kurulu Başkanı Sakıp Sabancı'nın eşi Türkan Sabancı'nın, Rahşan ve Bülent Ecevit hakkındaki sözlerini de hatırlattı. 
     Yavuzalp, Türkan Sabancı'nın, Bülent Ecevit için ''O kadar yorulmuş ki, evine çekilse daha mutlu olur. Çok yaşlanmış bir insan. Sağlığı da iyi değil. Artık gençlerin görev alma zamanı geldi'', eşi Rahşan Ecevit için ise, ''Ona herkes çok kızıyor. Çok büyük haksızlık, adaletsizlik yaptı. Bu onun görevi değildi. Elinin hamuruyla bu işlere karışmamalıydı'' dediğini kaydetti. 
     Yavuzalp, ''Bu açıklamalarla ilgili gerekli düzeltmeler yapılıncaya kadar holdingin yöneticileri ve onların ürünlerini protesto edeceğiz''dedi. 
     Basın mensuplarının sorularını da yanıtlayan Yavuzalp, boykot kararının örgütlerin uzun süreden beri devam eden tepkilerinin değerlendirilmesi sonucunda alındığını ve ''bundan Başbakan Ecevit'in haberi olmadığını'' söyledi. Protestonun Sabancı Holdinge ait ürünleri almama, kullanmama, tercih etmeme yönünde olacağını dile getiren Yavuzalp, ''İncinmiş durumdayız. Bu hassasiyetimizin giderilmesini bekliyoruz. Yaratılan infiali ortadan kaldıracak iklim sağlandıktan sonra protestoya son verilecek'' dedi. Boykot kararının çok yeni olduğunu, bu nedenle bir ürün listesi hazırlamadıklarını belirten Yavuzalp, diğer il örgütlerinin de bu boykota katılacağını tahmin ettiğini sözlerine ekledi. 




</TEXT>
</DOC>
