<DOC>
<DOCNO> 414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/03/son/sonspo03.html </URL>
<DATE> 2001/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Denizli idman temposunu arttırdı 
</HEADLINE>
<TEXT>

     Fenerbahçe, ikinci yarı hazırlıklarını bu sabah yaptığı antrenmanla sürdürdü. 
     Teknik Direktör Mustafa Denizli yönetiminde, Samandıra Tesisleri'nde gerçekleştirilen ve yaklaşık 1,5 saat süren idmanda, sarı-lacivertli futbolcular kondisyon ve şut çalışmasının ardından, dar alanda çift kale maç yaptı. 
     Denizli'nin ilk yarıdaki çalışmalara oranla bugün antrenmanın temposunu bir hayli yüksek tuttuğu gözlendi. 
     Futbolcularından antrenman maçı sırasında sürekli pres yapmalarını isteyen Denizli, 1,5 saat süren çalışma boyunca oyuncularını bir hayli yordu. Bu arada, yapılan şut çalışmasında sarı-lacivertli futbolcuların kullandığı 100 şuttan sadece 22'sinin gol olması dikkat çekti. 
     Sezon başında geçirdiği sakatlık sonucu sahalardan uzun süre uzak kalan ve dünkü antrenmana çıkan Celil, bugünkü idmanda oldukça iyi sinyaller verdi. 
     Antrenmanda yaptığı hareketlerle göz dolduran Celil, teknik direktör Denizli'nin de beğenisini kazandı. Bu arada, sarı-lacivertli futbolcuların, henüz ikinci yarı hazırlıklarının başında bulunulmasına rağmen, oldukça hırslı ve istekli oldukları da gözlendi. 
     Samandıra Tesisleri'ndeki antrenmana, hafif sakatlıkları bulunan Andersson ve Revivo'nun yanı sıra, eli alçıda olan Yusuf ve Denizli'den izin alarak ülkesinde kalan Zoran Mirkoviç katılmadı. Ayrıca, sadece kondisyon çalışmasına katılan Baliç, daha sonra idmanı yarıda bırakırken, arka adalesinde çekme bulunan Abdullah ise çift kale maça katılmadı. 
     Diğer yandan, sakatlıkları devam eden Baliç, Andersson ve Yusuf'un bugün Memorial Hastanesi'nde kontrolden geçecekleri bildirildi. Fenerbahçe, ikinci yarı hazırlıklarını akşam yapacağı idmanla sürdürecek. 




</TEXT>
</DOC>
