<DOC>
<DOCNO> 752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/05/son/sondun15.html </URL>
<DATE> 2001/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız bakanlar hız düşkünü 
</HEADLINE>
<TEXT>

     Fransa'da yayınlanan bir otomobil dergisi tarafından yapılan araştırmaya göre, Fransız bakanlar makam arabalarıyla trafik kurallarını sürekli ihlal ediyorlar. 
     'Auto-Plus'' isimli derginin araştırmasına göre, Fransız bakanlar, kırmızı ışıkta durma ilkesini sık sık ihlal ederken, hız sınırını da sürekli aşıyorlar. Derginin araştırmasına göre, Başbakan Lionel Jospin'in makam arabası hız sınırına dikkat ediyor, ancak sık sık kırmızı ışık ihlali yapıyor. 
     Cumhurbaşkanı Jacques Chirac, Elysee Sarayı'na geldikten sonra getirdiği, konvoylarda gürültülü eskort kullanılmaması kuralına genelde dikkat ediyor. Dergiye göre, Chirac'ın konvoyu trafik kurallarına sürekli dikkat ediyor ve yayalardan öncelik istemiyor. Yine aynı araştırmaya göre, trafik kurallarını en çok ulaştırma, içişleri, adalet ve ekonomi bakanları ihlal ederken, kurallara en çok savunma bakanı saygı gösteriyor. 




</TEXT>
</DOC>
