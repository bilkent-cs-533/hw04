<DOC>
<DOCNO> 583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/soneko06.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mutfak enflasyonu da hız kesti 
</HEADLINE>
<TEXT>

     Geçtiğimiz yıllarda adeta mutfakları yangına çeviren fiyat artışları, 2000 yılında hız kesti. 
     İstanbul'da bazı temel gıda maddesi fiyatlarındaki artışlar, DİE'nin açıkladığı yıllık enflasyon rakamlarının altında kaldı. 
     Peynir, zeytin, kıyma, tavuk eti, margarin, un, makarna ile 1999'un zam şampiyonu kırmızı mercimek gibi gıda maddelerinin fiyatları, yüzde 11.8 ile yüzde 33.5 aralığında artış gösterirken, çay, ayçiçeği ve mısırözü yağı fiyatları yerinde saydı. 
     Yağsız kıymanın kilogram fiyatı yüzde 28.3 artışla 4 milyon 300 bin liraya yükselirken, kahvaltıların vazgeçilmezi beyaz peynir yüzde 21 artışla 3 milyon 390 bin, siyah zeytin yüzde 16'lık artışla 3 milyon 250 bin liraya çıktı. 
     1999 yılında tanesine 46 bin 500 lira ödediğimiz yumurtanın fiyatı ise yüzde 18.2 artarak 55 bin lira oldu. 480 bin liraya satılan tozşekerin fiyatı 530 bin liraya, 780 bin liraya satılan pirincin fiyatı 925 bin liraya, makarnanın paketi 175 bin liradan 230 bin liraya, 140 bin liraya satılan tuzun paketi ise 180 bin liraya yükseldi. 
     1999 yılında yüzde 134.4 artışla zam şampiyonu olan kırmızı mercimekteki artış, geçen yıl yüzde 11.8 düzeyinde kaldı. 
     Yüzde 115.3'lük artışla 1999 yılının zam sıralamasında üçüncü olan ve 3 milyon 90 bin liraya satılan 1 kilogram Rize Turist çayı ile ayçicek yağının fiyatı değişmezken, mısırözü yağı sadece yüzde 0.86 zam gördü. 
     2000 yılında fiyat artışları DİE'nin enflasyon oranlarını sollayan bazı gıda ürünleri de bulunuyor. 
     Nohutun fiyatı yüzde 61, kurufasulyenin fiyatı yüzde 58.8, salçanın fiyatı 48.2 arttı. Nohutun kilogram fiyatı 455 lira artarak bir milyon 200 liraya, kurufasulyenin fiyatı 500 lira artarak bir milyon 350 bin liraya, salçanın kilosu 270 bin lira artarak 830 bin liraya yükseldi. 
     Bulgurdaki fiyat artışı yüzde 40.3 olurken, ekmek ve sütün fiyatı ise TÜFE düzeyinde yüzde 38.8 zamlandı. Bulgurun fiyatı 310 bin liradan 435 bin liraya, sütün litresi 425 bin liradan 590 bin liraya, ekmeğin fiyatı ise 90 bin liradan 125 bin liraya çıktı. 




</TEXT>
</DOC>
