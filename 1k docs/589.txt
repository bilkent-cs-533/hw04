<DOC>
<DOCNO> 589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/04/son/soneko12.html </URL>
<DATE> 2001/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine'den enflasyon değerlendirmesi 
</HEADLINE>
<TEXT>

     Hazine Müsteşarlığı, Ramazan ayı, bayram ve yılbaşı nedeniyle artan talebin, Aralık ayı TÜFE enflasyonu üzerinde etkili olduğunun düşünüldüğünü açıkladı. 
     Hazine Müsteşarlığı’ndan, dün açıklanan 2000 yılı enflasyon oranları konusunda yapılan yazılı değerlendirmede, Devlet İstatistik Enstitüsü DİE verilerine göre, geçen yıl Aralık’ta, bir önceki aya oranla, TEFE’nin yüzde 1.9, TÜFE’nin de yüzde 2.5 arttığı hatırlatıldı. 
     Böylece 2000 yılında TEFE’deki artışın yüzde 32.7, TÜFE’deki artışın ise yüzde 39 düzeyinde gerçekleştiği belirtilen açıklamada, 1999’a göre TEFE’de 30.2 puan, TÜFE’de ise 29.8 puan gerileme olduğu kaydedildi. Açıklamada, "2000 yılında enflasyon, 1986 yılından beri en düşük seviyede gerçekleşmiştir" denildi. 
     TEFE’de Aralık’ta meydana gelen yüzde 1.9 oranındaki artışın 0.3 puanının kamu, 1.6 puanının ise özel sektördeki fiyat artışlarından kaynaklandığı belirtilen açıklamada, Ramazan ayı, bayram ve yılbaşı nedeniyle artan talebin Aralık ayı TÜFE üzerinde etkili olduğunun düşünüldüğü belirtildi. 
     En yüksek fiyat artaşının TEFE’de yüzde 46.1 ile madencilik ve taşocakçılığı sektöründe, TÜFE’de ise yüzde 51 ile sağlık sektöründe gerçekleştiği, tarım sektöründeki fiyat artışını ise yüzde 39.8 olduğu hatırlatılan açıklamada, şöyle devam edildi 
     "TEFE’nin en büyük alt sektörü olan imalat sanayiinde fiyatlar 2000 yılında yüzde 29.4 oranında artış göstermiştir. Bu alt sektörde fiyatlar, kamuda yüzde 20.2, özelde yüzde 33.6 oranında gerçekleşmiştir. Buna göre özel imalat sanayii enflasyonunda gerileme 26.1 puan olmuştur. 
     Söz konusu gelişmeler dikkate alındığında, dikkati çeken en önemli husus, enflasyonun temel dinamiklerinden olan bekleyişlerin olumlu yönde değiştiğinin ve enflasyon beklentilerinin kırılmaya başladığının görülmesidir." 
     Türkiye ekonomisinde yaşanan söz konusu değişimin, 2001 yılında enflasyonla ilgili konulan hedefin tutturlması açısından gerekli ortamın yaratılmasına yol açacağı belirtilen açıklamada, şu değerlendirmede bulunuldu 
     "2000 yılında enflasyon ile mücadeleyi güçleştiren petrol fiyatlarındaki yüksek oranlı artış, programın hemen başında faizlerin düşüşü nedeniyle yurtiçi talepteki artış ve Euro’nun dolar karşısındaki değer kaybı gibi faktörlerin 2001 yılındaki etkisini önemli oranda yitireceği, bunun da enflasyonla mücadelede başarı şansını artıracağı düşünülmektedir." 
     Hazine açıklamasında, geçen yıl Mart ayından itibaren aralıksız süren enflasyondaki düşüş trendinin bu yıl da devam etmesinin beklendiği kaydedilerek, "Enflasyonla mücadele programının ilk yılında enflasyon oranları konulan hedeflerin üzerinde gerçekleşmekle birlikte, üç yıllık sürenin sonunda esas hedef olan tek haneli bir enflasyon rakamına ulaşılacaktır" denildi. 
     




</TEXT>
</DOC>
